Ullah, ullah. 
Mi k-zuzuneɣ ad k-ɣummeɣ. 
Asemmiḍ ur k-id-yeṣṣawaḍ. 
Leḥnana-w fell-ak tfaḍ. 
Zgiɣ-d fell-ak d taɛessast. 
Lebla-k buddeɣ-t i wiyyaḍ. 
Ullah, ullah. 
Ad k-zuzneɣ nekk ḥulfaɣ. 
S lferḥ n wid imeggren. 
Ṣṣaba-w d taḍṣa-k mi tt-sekdeɣ. 
Lɣella-nsen d timẓin irden. 
Ass-a s udem-ik mi sekdeɣ. 
Ttuɣ akk ayen ifuten. 
A lmalayek tiɛzizin. 
Awimt-iyi-d aẓarif. 
Ansi ara t-id-nawi? 
Awimt-t-id seg wasif. 
Ad t-yeqqen mmi di tcacit. 
Ad yeggan ur yettǧefǧif. 
A lmalayek tiḥbibin. 
Zuznemt mmi di dduḥ. 
Ad kumt-awiɣ d tiwiziwin. 
Tin iyi-d-islan ad d-ruḥ. 
Awimt-d lehna i uḥnin. 
D ṣṣebyan mazal-it mecṭuḥ. 
A wi yeddren ad d-yawi ttbut. 
Mmi ɛzizen yuẓam. 
Ad yi-d-yekcem deg tewwurt. 
Ṣṣeḥa lehna ṛemḍan. 
Ɣas afud-iw d amɣar ifut. 
Ad iyi-d-yuɣal d ameẓyan. 
A yemma ɛzizen a yemma. 
Wi am-yennan rebḥeɣ tura? 
Ay ččiɣ deg yir amɛic. 
Rrniɣ-d lɣerba n tmura. 
Ay aḥnin sufeɣ-aɣ ɣer lber. 
Ur neqq tarwiḥt di lɣemma. 
A yemma urgaɣ targit. 
Ugadeɣ ad iyi-tuɣal d ṣṣeḥ. 
Lexdeɛ d win ɛzizen diri-t. 
Seg ufus iyi-ṛez lmeṣbeḥ. 
Lferḥ-iw yid-s yewwi-t. 
Ay mennaɣ ur d iyi-d-yettṣaḥ. 
Berber, berber a naddam. 
Memmi d amgud n remman. 
Ad yeṭes ad t-yeɣder lemnam. 
Ttreɣ yal ṭṭelba. 
Ad yegmu s tezmert yeqwan. 
A yiḍes yezuzunen. 
Zuzen mmi ad yeṭṭes. 
Ur t-yettaɣ ar t-ibellu. 
Ala lxir deg wul-ines. 
Imeṭṭawen-nni ara iru. 
Ad ten-iru uɛdaw-ines. 
A naddam kečč d ccaṭer. 
Ers-d i mmi ɣef ccfer. 
Ad yeggan ad yettnerni. 
Bḥal ayazi n ttmer. 
Ttxil-k zuzen llufan. 
Ad k-ceyyɛeɣ ruḥ qbala. 
S agellid Sidna Sliman. 
Awi-yi-d yid-k ṛṛaḥa. 
Ad yeṭṭes mmi di laman. 
A lmalayek tiɛzizin. 
Rsemt-d ɣer lwenṣ-nkumt. 
Tufamt-t-id d amuḍin. 
Awimt-as-d ddwa sɣur-kemt. 
Tufamt-t-id iṣeḥḥa. 
Atan deg yireban-nkemt. 
A lmalayek d-iɛussen. 
Susmemt llufan yettru. 
Awimt-d tanafa. 
Si lḥiḍ n lkeɛba m-leṛqum. 
Zwimt-t-id i llufan. 
Ad yeggan ad yettrebbi aksum.
Awimt-iyi-d taciṭa. 
Anisi ara tt-id-nawi? 
Seg udrar n ccelya. 
Awimt-tt-id i memmi. 
Ad yeṭṭes deg ṛṛeḥma. 
Awimt-iyi-d lkemmun. 
Ɣur yemma Guraya m lefnun. 
Awimt-tt-id i memmi. 
Ad yeggan ad yessusum. 
A lmalayek tiḥbibin. 
Awimt-iyi-d abandu. 
Deg udrar ukffadu. 
Ad as-nesbuḥru yes-s i mmi. 
Ad yeggan ad yettfuktu. 
Si dduḥ ad yettḍili. 
Tteffaḥ-nni lɛali.
A taḥanut uḥeḍri. 
Ssekna n wulani. 
Lǧuda baɛed fell-i. 
Mmi d ṭṭir abeḥri. 
Ḥrez-iyi-t a sidi Ṛebbi. 
Yelli a tumliḥt n ccfer. 
Kra n win i cebḥen tifeḍ-t. 
Iniɣ-kem d lǧuher. 
Ibennun lebṛuj ɣer cceṭ. 
Mennaɣ di Ṛebbi ad kem-isser. 
Yefka-am lɛez tuklaleḍ. 
Ad k-iniɣ kečč a mmi. 
Ṛebbi yerra-k d asalas. 
D-yezgan mebɛid yettnerni. 
Ɣur-k ara sendent tullas. 
Fell-ak tacḍaḍt n Nnbi. 
I ak-yefkan lerbayeḥ aṭas. 
Ad ak-iniɣ kečč a mmi. 
A win ɛzizen fell-i. 
D kečč i d ddkir ufud. 
D kečč i d lewli. 
Sidi ad k-iḥrez ad k-iṣun. 
Ad terreḍ i uɛdaw tisfi. 
Ay axalaf ijenjar. 
A tayuga tacerqit. 
I yeksan ddaw n udrar. 
D kečč i d tamda n lesrar. 
Ay aɛessas n uxxam. 
A wlidi kečč d baba. 
Ttiɣ-ak d tifilellest. 
Dduriɣ-ak talaba. 
Ḍelbeɣ-k-in ddeɛwa n lxir. 
Kfu fell-i uzzu n tasa. 
Mmi ad yidir yili. 
Si dduḥ-is ad d-yettaḍṣa. 
Yuli wass ṣṣbaḥ lxir. 
Ah at cedda n yiɛumam. 
Ay at llebsa n leḥrir. 
Ttreɣ-ken ttreɣ Ṛebbi. 
Get i mmi afud n ddkir. 
Baba Ɛli Musa izem. 
Win i k-iẓuren yugem. 
Xir ma iruḥ ɣer ɛarafa. 
Yeccucef deg lbir zemzem.
A yemma a wi iṛuḥen. 
Ɣer Ṛebbi ad yeglu s wul-is. 
Ar d as-ibedd ɣef tewwurt. 
Ad t-icareɛ di lḥeq-is. 
S axxam n yizem ad t-yissin. 
Nniɣ-ak kečč a mmi. 
Bu sebɛa n teḥzamin.
A memmi ḥader iman-ik. 
Tenɣiḍ medden akk s tismin. 
A yemma a wi iṛuḥen. 
Ɣer Ṛebbi ad t-id-iciweṛ.
Ad as-ibedd ɣef tewwurt. 
Ad as-yini beggen-d lameṛ. 
A sidi ɛjel-d s lxir. 
Teldiḍ tawwurt ma tsekker. 
Taɣṛast yellan d lxali. 
S ufus-ik a Nnbi ad teɛmer. 
A yemma a wi iruḥen. 
Anda mlalen yiɣeẓṛan. 
Ɣer din mi yewweḍ ad iru. 
Ula anwa deg-s ittceffan. 
Yid-i lewḥuc i la ttrun. 
Terna tseṭṭa s isegman. 
Ɣer lebḥer iger iman-is. 
Ɣer din mi yewweḍ ad iru. 
Ula anda d-iban late-is. 
A yemma lebḥer yeḥcer. 
Asif iɛuned iman-is. 
S axxam n baba-s yili. 
Ad iẓer yemma-s taɛzizt. 
Ad as-yeḥku lemḥani. 
Ma yella ula yečča. 
Yella qeḍran d yilili. 
Tthuzzuɣ-k ul-iw yefreḥ. 
A mmi a lwens n wul-iw. 
D kečč i d ddwa n lqerḥ. 
D kečč i d lwel-iw. 
Fell-ak tacḍat n ṣṣellaḥ. 
Yes-k yeɛmer uxxam-iw. 
Ay afus yecban tiwzet. 
Sberber i lwens-inu. 
Ad yeṭṭes ad yettfukti. 
Yettiɣzif ad irennu. 
Yager merra tizyiwin. 
Adrum ɣer tama-s yeddu. 
A sidi Ṛebbi. 
A win wer terbi yemma-s. 
Ibnan tamurt d iɣallen. 
Yeṭṭef igenni bla isulas. 
D tacḍaṭ-ik ay nettraǧu. 
A win iferzen iḍ ɣef wass. 
Ḥrez-iyi mmi ad yegmu. 
Tesbeɛdeḍ lebla fell-as. 
A Ccix aɛrab a lewli. 
A win i wumi temzel tfunast. 
D ṭṭman gren-tt tuli. 
Yeṭṭefen deg uglim tekker. 
Yeḥya-tt Llah mulani. 
Ttreɣ-k ili-yi d amɛiwen. 
Sifer tifidi ɣef mmi. 
S yisem-ik a Sidnz Nuḥ. 
I d-greɣ mmi ɣer dduḥ. 
Ttxil-k ḥareb-as ɣef ṛṛuḥ. 
S irebbi-k a sidns naddam. 
Ad n-yers mmi d llufan.
Ttxil-k wenneɛ-as lemnam. 
Ssuh, ssuh ssuhya. 
S uksum teggeḍ lkimya. 
Tecbiḍ izimer imenza. 
Mi d-tkecmeḍ deg yimi n tewwurt. 
Nnecraḥeɣ s teḍṣa. 
Inebgawen mi d-usan. 
Ɣef memmi ay d-seqqsan. 
Iferreq udi s ṭṭisan. 
A Ṛebbi seɣzef-as ussan. 
Ad as-ner lxir d ameqqran.
Ad fell-as xedmen waklan. 
S tɣalin akk d yileɣmqn. 
Ttehu, ttehu. 
Memmi ad ak-telhu. 
Am tziri n unebdu. 
Neɣ iṭij mi i d-iteddu. 
Sidi Ḥmed U Lqaḍi. 
I d-yewwin sebɛa nzali. 
Igga-asen rebg am ulli. 
Akken i cubaɣ mmi. 
Cteddu, cteddu lemni. 
Ad rebbiɣ ayazi n tili. 
Ad yimɣur ad yennerni. 
S lfeḍl-ik a Sidi Ṛebbi. 
Lakk d lmuluka d Nbi.
Cteddu ad timɣureḍ. 
Sd taɣeḍ afud tuzureḍ. 
Ad tifeḍ kra d-tluleḍ. 
Ad ttennerniḍ ad ten-tagareḍ. 
Zd akk ten-tekkateḍ. 
Ɣer lebɣi-k ad ten-tarzeḍ.
Cteddu, cteddu leqmer. 
Ad ṛebbiɣ uzyin n nnḍer. 
Ad yali d uzniq iḍer. 
Yecqa-yi ccɣel ma yexṣer. 
Jelleb tijellibin. 
Ad d-tṣebḥeḍ di tebḥirin. 
Ad d-tawiḍ tifeqlujin. 
I yemma-k ad d-tegg abazin. 
Ad tesweḍ tikeffayin. 
Ad tṛebbiḍ tikesmatin. 
Ṣṣeḥa di teɛḍamin. 
Ay agellid ay aḥnin. 
S lefḍel n bu tezmirin. 
Ttuh, ttuh i lemni. 
Mmi d ayazi n tili. 
I iṛebba lqayed di leɛli. 
Ḍelbeɣ di Ṛebbi. 
Mmi ad yeǧǧuǧǧug ad yettnerni. 
Ferḥ-iw s mmi yettneggiz. 
Gar tizya-s d ddehb d ubriz. 
Bab n ukembas d ttemyiz. 
Yifen ameqqran n at Baɛziz. 
A lferḥ i ferḥeɣ. 
D lferḥ n lebda. 
Mi tufrar tagut. 
I tneṭweḍ anda? 
I teɛmer temdint. 
Terna Leblida. 
Ɣer ɣur-i mmi. 
Am tjeɛbubt n lfeṭṭa. 
Mmi d itri deg yigenni. 
Neɣ d tiẓurin n lɛedni. 
Ass mi d-tlukeḍ a mmi. 
Aɛdaw ur igi imendi. 
Yefreḥ win i k-id-yefkan. 
Rniɣ ula d nekkini. 
A lxir-iw lxir-inu. 
Mmi deg yirebbi-inu. 
Eǧǧ-iyi-t a baba-inu. 
Yis-s yezhu wul-inu. 
Ad yeɛmer uxxam-inu. 
Tinerniyin d tinerni. 
Tifeḍ itri deg yigenni. 
Neɣ iṭij ma d-yiṭṭili. 
Timɣureḍ txedmeḍ fell-i. 
A lferḥ-iw ass-s nuklal. 
Mmi d izem aheddal. 
Yettcali yettemhewwal. 
Iḥun fell-ak bu lefḍal. 
Ay axelxal uḍbiɛ n rryal. 
Ḥerz-ik a mmi s lebda. 
Kečč d imɣi-w n ṣṣaba. 
Yettfuktin yif tiɣezza. 
Yal lxir yid-k yella. 
Seg ččan yimawlan xilla. 
Rnan lexwal d yiderma. 
A lalla a lalla. 
A mm wudem ireqqen. 
Ass mi d-tlukeḍ. 
Lehl-im akk xiqen. 
Ggulen di yemma-m. 
Ur d as-d-nfiqen. 
Tura mi tmeqqreḍ. 
Cerḍen idrimen d wurawen. 
A lxir-iw yuli-d lefjer. 
A rrbeḥ tennuleḍ a yemma-s. 
A tafat n ṣbeḥ mi d-teḍher. 
Fell-i tura yuli wass. 
Ayyur drg yigenni yecher. 
Itran fell-as d ameqyas. 
Akken i cebbaɣ yelli. 
Mi ara d-tban gar watma-s. 
Ttuha, ttuha s yelli. 
A leḥrir afilali. 
D-iddan s leswam ɣali. 
Si temdinin d ssḥari. 
Nniɣ-am kemm a yelli. 
Sɛiɣ-kem d ṛas mal-i.
Ssuh, ssuh ssuhyan. 
A yelli a tin yelhan. 
Ad tt-nefk s Agni Ggeɣran. 
S axxam n Sɛid At Ɛemran. 
Ad tettcebbiḥ ad tettarra izebgan. 
Fell-as ad xeddmen waklan. 
S nnɛami ččuren ikufan. 
A lxir-iw lxir yemlan.
Ssuh, ssuh ssehyani. 
Ur zk-ɛniɣ lbali. 
A lfacnaq n ufilali. 
I d-yewwi uɛemṛani. 
Ad t-yels mmi ad yettnerni. 
S lfeḍl-ik a mulani. 
I wer nenni amin. 
A wer yaf ayen yettmenni. 
Attan, attan s igrnwan. 
Yelli d ccac yeclawan. 
Neɣ cmuɛ n yiṭij yeḍwan. 
Lferḥ-inu d ameqqran. 
A Ṛebbi seggem-as ussan.
S uxxam lakk d ṣṣebyan. 
Zklan i lecɣal heggan. 
S nnɛami ččuren ikufan. 
Lalla ya lalla. 
Tasekkurt n ṣbeḥ. 
Iseɣ-im inuda. 
Awal-im melleḥ. 
Ad kem-iṣer Ṛebbi. 
Fell-am ay nerbeḥ. 
Mmi cteddu imɣur. 
Tuzureḍ s wudem yettnur. 
Ad d-tecbuḍ win yellan d aḥrur. 
Aggus-ik lebda yeččur. 
Awal-ik d ccfa yettḍur. 
Di tejmaɛt tezgiḍ meqdur. 
Ṭṭir ma yecbeḥ yijjiq. 
Bu timmi n udrar. 
S lɛejlan i d-yeṭelliq. 
Mi yesraḥ aɛdaw. 
Ad as-yettemḥezwar s amḍiq. 
A-ta-yen ay iɛssasen. 
A-ta-yen a Jebrayen. 
Ṭṭef-as afus d asawen. 
Ad yif dderya n medden. 
D lebɣi-s ara ixeddem. 
A-ta-n ay igenni. 
Mmi ass-a yettnerni. 
Ɛennaɣ-k a sidi Ṛebbi. 
Ay ajebbar a lewli. 
Ay awḥid wayeḍ ur yelli. 
Mel-d i yelhan i mmi. 
Abrid n lɛezz ad t-yawi. 

Ɣur-k kan ay nettɛenni. 
Ttuha ɣef i uɛḍimen. 
Lfeṭṭa ittzemzimen. 
Ddheb ɣef iqessimen. 
Yif-iten mmi ɛzizen. 
I as-buddeɣ d iqcicen. 
Deg yirebbi ad sleɣmucen. 
D tislatin iḥerzen. 
Lmut ɣef mmi xicen. 
Ad yedder yemmet wuccen. 
Ttuh ttuheya. 
Ay imɣi n ṣṣaba. 
Di tferkiwin d tɣezza. 
Imɣur tecbuḍ lkibiya. 
Baba-k d ayrad n lexla. 
Yemma-k tecba tasedda. 
Seg-sen ay d-ggiḍ tara. 
Lferḥ-iw yugar lefraḥ. 
Yuli wass teḍher tafat. 
Ɣur-i ssbeɛ bu lkifat. 
Ad yidir ur yettmettat. 
Ɣas zewǧet, yuɣ snat. 
Sd as-d-zgint d lmuḥsinat. 
S dderya yeṭṭef lmeknat. 
Yecba izem bu lhibat. 
Ferḥ-iw a ferḥ-iw. 
Saɛd-iw a saɛd-iw. 
A yelli yelli. 
Baba-m yettgalla. 
Ur fkiɣ yelli. 
Alama qebḍeɣ meyya. 
Ad as-d-rnuɣ taklit. 
Ad d-teddu seg wat Mlawa. 
Ad as-teṭṭef deg leggam. 
Ad as-tini: Rkeb a Lalla. 
A-ta-yen ay igenni. 
A Ṛebbi ḥareb ɣef mmi. 
Ssis-as-d i yettmenni. 
Err-as-d tacḍaṭ n Nbi. 
D lmuluk ɣef yiwen n yimi. 
Sseɛd-inu mmi meqqer. 
Yeddem talwiḥt ad iɣer. 
Di lǧemeɛ sd idker. 
Ad yecbu Sidna Ɛumer. 
Huru, huru. 
Akken xeddmen yetbiren. 
Mi ara alin s akantu. 
Shurun, srebruben. 
Mmi d tamuɣli n ufalku. 
Ur yelli d anwa t-yifen. 
Ttuha a yidni. 
A tteffaḥ aɛedni. 
A taḥanut n uḥeḍri. 
Deg-s lluz, deg-s lḥenni. 
Deg-s usu, deg-s taduli. 
Win ur nenni amin. 
Awer yaf i yettmenni. 
Ttuha, amen yeddu. 
Ad nali ɣer uɣeddu. 
Ad naf tamɣart tessendu. 
Ad aɣ-d-tefk ibawen n waklu. 
Ad yečč mmi ad yegmu. 
Ur t-yettaɣ ubukkaḍu. 
A-ta-yen, a-ta-yen. 
Ay imeksawen. 
Ma twalam uccen. 
Yewwi-d tizimert taksast. 
Yuzzel mmi yekkes-as-tt. 
Mmi ileqqeḍ ikesman. 
Uccen ijemmeɛ iɣessan. 
S lfeḍl-ik a bab n leḥsan. 
A-ta-yen a-ta-yen. 
Lxir-iw, lxir-ines. 
A leḥrir ɣef yibernas. 
Eǧǧ-as aɛziz i yemma-s. 
Ad yimɣur yexdem fell-as. 
S tugma akk d uxemmas. 
Ad d-yessis lerbayeḥ aṭas. 
Ṛqeṣ timeṛqaṣin. 
Ad teččeḍ timerkucin. 
Ad ternuḍ tidemriwin. 
Uccen ad yečč tizermatin. 
Taguni deg tɣeẓṛztin. 
Mmi ad yeṭṭes deg tɣurfatin. 
Lmakka-s d timellalin. 
Tidsit-is deg tbuḍcin. 
Geclaya, geclaya. 
Yemma-s truḥ ɣer tala. 
Ad as-d-tawi blabla. 
Ur tettak i ḥed ala. 
Siwa i kečč a mmi n tasa. 
Yelli a ṛqem n lfeṭṭa. 
Cci di leswaq ṛxis. 
Ay aɣanim n uẓeṭṭa. 
Ur nekkat ur nettwaqis. 
Yelli d win ay tecba. 
Ferḥ-as a tazeqqa yes-s. 
Lferḥ-inu a medden.
Yelli d lwens n yifadden. 
Ur tt-nekkat ur tt-nreggem. 
Taklit ad as-d-tettagem. 
Akli fell-as ad yexdem. 
Yelli ad tebded tenjem. 
I yinexḍaben i d-yettasen. 
A tassemt a tafesda. 
Necdeɣ-kem iyya ɣer da. 
Ɣer tugat n uqcic-a. 
Ad yuzur ad yegluda. 
Ad yecbu mmi-s n tsedda. 
Ad yuf akk talida. 
N yulindi d useggas-a. 
Ad yernu ɛad zyada. 
Lferḥ-iw yugar lferḥat. 
Yelli ɣef-s teḍher tafat. 
Mmi d ssbeɛ bu lkeffat. 
Ileḥḥun i tegrest tekkat. 
Isneḥniḥ deg lweḍyat. 
Yečča izem, aglim yessa-t. 
Tim-iyi-t a baba Ṛebbi. 
Sufeɣ-iyi leɛtab ɣer tafat. 
Acewwiq. 
Smelleh ad nebdu aẓeṭṭa. 
S ṛṛqem ara d-yefkali. 
Selhumt-t a lmuluka. 
Tamtilt-is werǧin telli. 
D win ara d-yawin lehna. 
I yiɛeggalen i kkeli. 
Greɣ aẓeṭṭa weḥdi. 
D ameqqran bezzaf iḍul. 
Lhem deg yuxef-iw yefti. 
Medden merra yezha wul. 
Ttxil-k a Sidi Ṛebbi. 
Ɛiwen-iyi ad t-xedmeɣ s lmul. 
Aql-i deg uxxam weḥdi. 
Ala nekk d yifeggagen. 
Lǧzr-inu d ayaẓiḍ. 
Kul yum fell-i yettedden. 
Ṣṣura i icebḥen texṣer. 
Tezzegzew seg yimeṭṭawen. 
Ndu, ndu ay iɣi. 
Efk-d tawarect n wudi. 
Akken i tt-nettmenni. 
Taxsayt-iw duḥ duḥ. 
Ad d-tḍil tziri ad truḥ. 
Ad d-tawi udi ur icuḥ. 
S lfeḍl n Nnbi amerbuḥ. 
Bab n twizi ad d-yini. 
Ay iwiziwen. 
Ay at ccemla. 
Kemmelt-aɣ tirni. 
Akka d acemma. 
Iwiziwen si tama-nsen ad as-d-rren. 
A bab n twizi. 
Leḥrir n cceḍba. 
Ad d-tesɛuḍ aqcic. 
Semmi-as Masinisa. 
Teggeḍ-aɣ acebbaḍ. 
S wudi yeṣfa. 
A bab n twizi. 
Ay aɛǧar n ccac. 
Ad nexdem ɣer leɛca. 
Ad nruḥ ɣer warrac. 
A bab n twizi. 
A bu yigecraren. 
Ad nexdem ɣer leɛca. 
Seksu s yeḥricen. 
A bab n twizi. 
A lebsa n uqendur. 
Ad k-nernu tirni. 
Akka alamms d ṭṭhur. 
A bab n yiger. 
A leɛǧer n ccac. 
Lqil nqeyyel. 
Zlu-aɣ aqelwac. 
A bab n yiger. 
A bu kexṣayel. 
Lqil nqeyyel. 
I d-yegran yeshel. 
Heggi-aɣ icriḥen. 
Ad as-zluɣ aḥuli. 
Arraw n tsekkurt. 
Wwtet s umextaf. 
Ḥadret tazemmurt. 
tiwizi-inu ma tuli. 
Arraw n tsedda. 
Ḥadret taseṭṭa. 
Tiwizi-inu ma tezger. 
Ay imelqaḍen. 
Ṛebbi ad ken-iɛiwen. 
Rrnut-aɣ ccḍuḍ. 
Ur wwiḍen yifassen. 
A wi iweḥdrn Ṛebbi. 
Iweḥd-it deg yifellaḥen
Kul aɛerqub yettneqqil. 
Ɣer unnar ad srewten. 
Kul tikli itubeɛ-itt lkil. 
Ala Ṛebbi i d-yeqqimen. 
Ahamt, ahamt. 
Azemmur d aseṛṛaǧi. 
Iḍudan d leqɛadi. 
Tameddit ula i nawi. 
Lukan ixeddmeɣ taḍuṭ. 
Tili ad f-iban fell-i. 
Ur yelli ad d-heyyiɣ taɛlawt. 
Iḥebraruc ad yali. 
Ccɣel-iw d ileqfen. 
Ad ten-tciriɣ s yigenni. 
Tadukli d yimeksawen. 
D ubeḥri-nni ḥlawen. 
S yisefra nemger tirni. 
Tacemlit n yiwiziwen. 
S yicewwiqen-nni ifazen. 
Lhem deg-neɣ yettnerni. 
Yemma ḥenna. 
Ṛbiɛ n tmizar weṛṛaɣ. 
Rriɣ s ul-iw. 
Ssurz-w tenṭer tettwaɣ. 
Yemma taɛzizt a yemma. 
Kniɣ s aḍajin umseɣ. 
Ay ul-iw yettxemmimen. 
Yettxemmimen deg sin lumuṛ. 
A tissirt yettgemimen.
Teẓẓad iẓid n leɣrur. 
A tadyant yid-i yeḍran. 
Fehm-itt s wi illan d aḥrur. 
A yemma ruḥeɣ ruḥeɣ. 
Ma mektiɣ-d i d iyi-yuɣen. 
I teḍra yid-i a yemma. 
Am tseṭṭa ger yisaffen. 
Nniɣ-as lḥeb yeḍar-as. 
Aḍu yetthuzu afriwen. 
Tin umi uqmeɣ ddwa ad teḥlu. 
Tɛiwed-iyi-d tin nniḍen. 
Aql-aɣ neqqel-d ɣer umṛaḥ. 
Iwakken ad nger aẓeṭṭa. 
Lal-is tegrurez tferreḥ. 
Aẓeṭṭa mi iger yefra. 
Nessuli-t s yifegfagen. 
S trcraḍ ad irqem merra. 
Yelli-s d taɛebbajt n yifassen. 
Lzl n tiddi d ṣenɛa. 


















