Iha, iha a m imezran ɣer waggus. 
A mm timmi teɛdel s lmus. 
Akkenbay uggi n smid. 
A tagmart yeččuren abrid. 
A taqabubt n tsekkurt. 
Win i kem-iẓranyekka tawwurt. 
Iha, iha a taqabubt n tnina. 
Win i kem-iẓran yekka lexla. 
Iha, iha inudaɣ deg temdinin. 
Ur ufiɣ timtal-im. 
Iha, iha leḥḥu-as asif asif. 
Tasumta mebla aɣanim. 
A tabalizt n umɣar. 
Deg-s i d-iteddu leqrar. 
A tabalizt n yilemẓi, deg yiḍ i tt-id-ifessi. 
Lɛessa n tuddar tuli, i d-tewwiḍ a tiziri. 
Ssaɛa de ufus  n yilemẓi, kul ddqiqa ad tt-inadi. 
Iha, ay ajeɛbub n ugris, tin yifen tizyiwin-is. 
Kemmini a cetla n ubelyun, iha d smid ur nesɛi llun. 
Win i kem-ikesben yertaḥ, i wul-is ad yennecraḥ. 
Xin i kem-ikesben yeɣna, fiḥel ma yuǧew nneɛma. 
Win i kem-ikesben yessen, fiḥel ma yessed ilisen. 
Iha, iha tamuqint n naɛnaɛ, cceḍḥ-im ass-a iwenneɛ. 
Wtemt-ad i mm wandumen, mm waṭṭucen izermaqen. 
Ay abeckiḍ bu snesla, mi ara iɛelleq di tesga. 
Tenneclax am uqeclal, cceḍḥ-is d aḍebbal. 
Sembiwel taɣmiwin-im, a Ṛebbi ḥerz arraw-im. 
Sembiwel taɣmiwin-im, a Ṛebbi ḥrez atmaten-im. 
Aṭas i teksa taɣaṭ, tura teqqen takrabaṭ. 
Aṭas i telḥa weḥd-s, tura la iteddu yid-s. 
Aṭas i teksa tixsi, tura tezdeɣ lasiti. 
A tiberrint n lebḥer, cceḍḥ-im d llumayer. 
A tamuqint n leḥbeq, cceḍḥ-im ass-a yeḥdeq. 
A taleqqamt n uḥemmam. 
Fell-am i terhen yemma-m. 
A tiberrint n wasif, imawlan-im d at nnif. 
Ay aqermud n tala, yelli-s n familya. 
Sers aḍar-im deg uḍebṣi, d argaz-im i d llusi. 
Sers aḍar, bru i wayeḍ. 
D mmi-s n lqayed i tuɣeḍ. 
Taftilt yuɣen di tɣurfet, a tislit a taɛelǧet. 
Iha, iha aḥebbuy n ziniɣuc, a Malika n at Ɛemric. 
A tasenduqt n lgaṭu, argaz-im d abugaṭu. 
Taqecwalt n tmellalin, tiɣratin a tulawin. 
S tayet. 
I neqma n tbenɛemmet. 
S teɣma. 
I neqma sut lḥara. 
Iha am uqecwal, cceḍḥ-im d aḍebbal. 
A yemma yemma. 
La ttɣenniɣ yecbeḥ yiles-iw. 
At Jebbal d ilewsan-iw. 
A Ṛebbi ḥerz-i Musa. 
D amendil s i begseɣ ixf-iw. 
D tamerbuḥt tmeɣra yes-s. 
I d-yernan lferḥ i wul-iw. 
Baba lwali. 
Awi-d afus, afus ayffus. 
Ad yeqqen lḥenni, lbaz amekyus. 
Lexwal d izmawen, aḥerbi ur yettrus. 
S sɛaya n twacult, acemma ur ixuṣ. 
Awi-d afus-im, afus-im yecbeḥ. 
Ad yeqqen lḥenni, lwerd mi ifetteḥ. 
Mm twenza n ureɣ, yessawalen i rbeḥ. 
Axxam ara tkecmeḍ, am yiṭij n ṣṣbeḥ. 
Awi-d afus-ik, yeččur d lḥud n lḥenni. 
Bru-d i tqendurt, d timdehhebt ɣer yiri. 
Ad yeqqen lḥenni, mmi-s n sbeɛ iṛemli. 
Yeččur d lḥud n txutam. 
D timdehhebt n lekmam. 
Mmi-s n sbeɛ ay aḥmam. 
Ad ncekker tislit. 
Lqed lɛali, a Ṛebbi ketter-as iqcicen. 
Ad neḥder ad nili. 
Awi-d afus-im, ad am-neqqen ameqyas. 
Ḥekkun ɣef urgaz tuɣeḍ, amzun d asalas. 
Nchallah d aqcic. 
Nekkni ad neḥḍer. 
Zwi-d afus-ik a lbaz n leqwas. 
Kečč ay isli, ay amnay aras. 
Yulin ɣef uqermud, iḍegger ibernas. 
Sjenwi deg ufus, iɛdawen zzin-as. 
Yenɣa wer yejriḥ, slilew a yemma-s. 
Zwayel ɛebbant awren, wwint adrim d wurawen. 
Ṣṣeḥa deg uḍeggal-nwen. 
Zwayel ɛebbant rryal, wwint adrim d uxelxal. 
Ṣṣeḥa deg uḍeggal aḥlal. 
Lli-aɣ tawwurt. 
I ubɣur ad n-yekcem. 
Tiniḍ mreḥba, a lal n tiddi iqewsen. 
Lxir yal ṣṣenf. 
S lmizan n lebɣi-nwen. 
Ad t-yegg rebbi d sseɛd. 
I lehna n twacult-nwen. 
Ṛebbi ad isahel, zewreɣ-am tacḍaṭ. 
Xeznet lemkaḥel, a tarwa n tɣlaṭ. 
I lbaz imkeḥḥel, cbu-yas taɣeggaṭ. 
Bru-d i umzur timceṭ. 
I am-yefka lbext teṭfeḍ-t. 
Ixef n cbabat tuɣeḍ-t. 
Ad am-negzem tasɣart-im, ihenni-kem deg temɣart-im, s leɛmara n uxxam-im. 
Ffeɣ a taqufet. 
Ṛebbi ad isahel, ad zwiɣ tacḍaṭ xeznet lemkaḥel. 
Ad d-nawi faḍma, i lbaz imkeḥḥel. 
Ffeɣ a taqufet, Ṛebbi ad kem-ihenni. 
Zzewreɣ tacḍaṭ, ad d-nawi mira, i yizem aweḥci. 
Qerb-d a tislit, afus-im yezyen. 
Rnu-d ay isli, tissas n yizem. 
Lḥenni yeḥmeq, deg ufus ireqqem. 
Qqnent lbizan, i lehna idumen. 
Qerb-d a tislit, ay imɣi n uftis. 
Acḥal aya la nxeṭṭeb. 
Nettnadi ur nuyis. 
Almi i kem-nufa, a taftilt n ṣṣbeḥ n leḥris. 
Mačči d tugert i nugar, yal wa yettnadi lmetl-is. 
Qerb-d a tislit, sfus-im d aras. 
Rnu-d ay isli, lfeṭṭa n umeqyas. 
Lḥenni yewjed, yeɣma d aqessas. 
Ad t-qnen yeslan, i lehna n yal ass. 
Serseɣ-d adrim d uẓarif, ḥedqemt a tid wer neɛrif. 
Serseɣ-d adrim d lḥenni, ḥedqemt a tid wer neɣri. 
Ay isli ay amekyus. 
Qqneɣ-ak lḥenni n ufus. 
A xuya ay aẓerẓur, a lbaz izedɣen lewɛur. 
A xuya ay ameṛẓuq, a lbaz izedɣen leḍṛuq. 
Rsen-d leḍyur di tlata. 
D tarwa i trebba tninna. 
Wagi d lḥenni n Lkeɛba, i d-yewwi lḥaǧ si Mekka. 
Wagi d lḥenni n Lzzayer, d win i d-wwin tteǧǧar. 
Lḥenni i d-yewwi umekyus, ad t-teqqen yelli deg uyeffus. 
Lḥenni i d-yewwi uɛeṭṭar, si temdint sdat n leqṣer. 
Ad t-teqqen yelli ṣaḥa-s. 
Ad as-yernu teɣzi n leɛmer. 
Sers-d lḥenni, rnu-d lmetred. 
Ad yeḥder Ṛebbi, d Sidna Muḥammed. 
Lḥenni ad t-yeqqen yisli, ageṭṭum n dheb. 
Sers-d lḥenni, s uɣerbal n lluz. 
Ad yeḥḍer Ṛebbi, d Nnabi amaɛzuz. 
Lḥenni ad t-yeqqen wuzyin, a lbaz bu leknuz. 
Sers-d turbutin, a lal n lqed ikeysen. 
Tidma ayen din, ɣef twenza d ibzimen. 
Lferḥ n bu teɛyunin, yuklal lxeffa n yifassen. 
S lfeḍl-ik ay aḥnin, ɛemr-as axxam d iqcicen. 
Lmetred yers-d, taẓerbit tessa. 
Ad yeqqen lḥenni, lbaz n yimula. 
Lmetred yers-d, taẓarbit teḍleq. 
Ad yeqqen lḥenni, mmi-s n lḥadeq. 
A lxir-iw, a mmi a lxir-iw. 
Zewǧeɣ-as i bu timmi. 
Wwiɣ-d aqenṭar n smid, zliɣ ikerri. 
Wwiɣ-d tasedda n rrxul, i yizem aweḥci. 
A lxir-iw a mmi a lxir-iw, zewǧeɣ-as i waras. 
Wwiɣ-d aqenṭar n smid, zliɣ aqelwac. 
Wwiɣ-f tasedda n rrxul, i yizem aɣilas. 
Ad d-rreɣ lesdud, ad sirdeɣ iseqfan. 
Ad kkseɣ leḥzen, i yella si zzman. 
Wali-k lḥemd a Ṛebbi, leǧnan yewwet s iẓuran. 
Serseɣ-d lḥenni, cced-is werɛad yefsi. 
Ad d-rsent lemluk, yellan deg yigenwan. 
Keččini ay isli, tissas n yizem aweḥci. 
Senzeɣ lḥenni yenza, azal-is yuli. 
Ad cekreɣ sut twenza, yerran abzim yeflali. 
Ad cekreɣ lǧid n tɣezza, mmi-s n lbaz bu timmi. 
Axṣim ad t-ǧǧeɣ yezza, tabaqit ur tt-yewwi. 
Ḥebseɣ lḥenni, leḥbas n ṭṭelba. 
Win yellan d uḥdiq d lkayes, itubeɛ-iyi-d ɣer berra. 
Win yellan d ccaṭer, yaẓ-d aql-i da. 
Win yeṭṭfen kra n tegnewt, kkseɣ-as tigejda. 
Ḥejbeɣ-d lḥenni, qbel ad yeḥluli. 
Rniɣ-d lḥara, i deg yella sbeɛ aṛemli. 
Ad yeqqen lḥenni, lbaz imṛebbi. 
Fell-as iḥareb, yessebɛed leblawi. 
Ḥejbeɣ-d lḥenni, ad as-muggen waman. 
Rniɣ-d lḥara, i deg yella sbeɛ n uḥeman. 
Ad t-yeqqen yisli, fell-as tacḍaṭ n laman. 
Ḥebseɣ lḥenni, qbel ad t-sbezgen waman. 
Rniɣ lḥara, deg illan sebɛa n yeḥmam. 
Ad yeqqen lḥenni, lbaz ameẓyan. 
Ḥebseɣ lḥenni, qbel ad yuɣal d arekti. 
Rniɣ lḥara, deg i yella sbeɛ aṛemli. 
Ad yeqqen lḥenni, lbaz akyusi. 
Ad nṣelli ɣef Nnbi, ay imuraren. 
Lḥdnni yenza, yedda deg wurawen. 
Tewwi-t llefɛa, m sebɛa yimawen. 
Zegren i sebɛa lebḥur, ur t-id-ttarran ɣer da. 
Ad tefkem yiwen seg-wen, aseggas-a yečča-t ujrad. 
Ula i d-senzem, kečč a bab n tmeɣra. 
A tissas n yizem, tiɣratin fell-am, a lal n yebzimen. 
Besmellah ad ncekker, mačči d leḥya. 
Ad ncekker iḍulan, senden am yira. 
Fkan tasekkurt, i lbaz n tliwa. 
Maɛlum ad cekkreɣ, i d-nniɣ drus. 
Ad cekkreɣ iḍulan, at znad ur nettrus. 
Fkan taninna, i lbaz amekyus. 
Keččini ay isli, a ddeḥ bu lmerǧan. 
A ṣṣifa n wayyur, mi zzin yetran. 
Tewwiḍ-d mm umzur, ad ak-tcebbeḥ axxam. 
A kra yellan da, yers-d uḍebsi n lḥenni. 
Bu rebɛa n tɣemmar, terna-d nneɛma. 
D ccetla n yẓaɣaṛ, rnant-d tmellalin. 
I d-yurew ṭṭir lḥeṛ, terna-d lfeṭṭa. 
Yeṛqem uḥeddad lexyar, ad cekkreɣ isli ayyur mi zzin yetran. 
Ad cekkreɣ baba-s, ṣfawa n waman. 
Ad cekkreɣ yemma-s, lfeṭṭa tucbiḥt yeṣfan. 
A timeḥremt n leḥrir, a m tesfifin. 
Yeqqen-itt-id lbaz ukyis, nnig teɛyunin. 
Isem-is inuda leɛrac, yerna timdinin. 
Yewwi-d lmeṣbeḥ, deg ufus ayeffus, ṣubeɣ timizar ǧuǧgen leɣrus.
Yers-d gma, yers-d s uxayel. 
Yefka-d ṭṭya, am tin n udfel. 
Ad yeqqen lḥenni, lbaz imkeḥḥel. 
Yers-d gma, yers-d s ukukru. 
Yefka-d ṭṭya, am tin n tziri. 
Mebɛid ay d-nwala, lḥara tbedd ɣef tizi. 
Kunwi d iḍulan-nneɣ, ay at tmaq, ay at ukerzi. 
Ma aɣ-in-tellim tawwurt, ata yeṛẓa-aɣ wansi. 
Wagi d asgen n yizem, ulama mṛeḥba yes-kunt. 
Nniɣ-am kemm a tamɣart, ay imɣi i d-yurew lḥentit. 
Ad warbeɣ tama n tesɣart, fell-i ad texdem taklit. 
A neggḥ-im a taɣeṣmart, yal ass d aɛezzer n teslit. 
Mennaɣ-n deg-k ay aḥnin, a wi yeččan kilu n tasa. 
Di lbabur d teflukin, ad yesserkeb sut tura. 
Mi jbant i lemwaj akin, ad asent-yekkes tisura. 
Ccah ccah a tamɣart, aɛebbuḍ-agi d aqcic. 
Ad yeṛwu tiẓidanin, akanaf ad yeswecwic. 
Mi d-teqqimeḍ ɣer tama-w, ad am-iniɣ ṣebb ay amcic. 
Mennaɣ di Sidi Ṛebbi, a wi yeččan timellalin. 
Di lbabur uɛriḍ umli. 
Ad yesserkeb tislatin. 
Di lebḥer bu lemwaji, ad asent-yekkes tilwiḥin. 
Nniɣ-am kemm a tamɣart, a mm igecrar wessaren. 
Mi d-ikcem uday n mmi-m, terriḍ iman-im d lmumen. 
Mi yeffeɣ ɣer lecɣal-is, tesserwateḍ deg yiɛeggalen. 
Menneɣ di Sidi Ṛebbi a wi yesɛan kulci deg ufus-is. 
Ad yezzem imi n teslit, ur isel i lehḍur-is. 
Deg uxxam deg ttrayiɣ, yal taɣawsa deg umkan-is. 
Ccah ccah a tamɣart, mmi-m ifeq-iyi-d ẓermani. 
Yewwi-d kulci s tcekkart, yerna-d lgaz ad nwali. 
Kemm issuk-am-tt ɣef tamart, tajennit ad kem-tawi. 
Mennaɣ deg-k a lxaleq, ɛawen-iyi di temcumt-a. 
D lebda deg-i txenneq, terna tekkes-iyi aɛziz n tasa. 
Wissen ma ad ddreɣ ad iyi-inin, tislit-im tewweḍ aẓekka. 
Ccah ccah a tamɣart, mmi-m yefka-yi taryalt. 
Ma iɣḍel-ikem uruḥani, ruḥ ad tenḍeḍ tamellalt. 
Ɣas azen-d ṣṣber i wul-im, mmi-m tewwi-t tḍeggalt. 
Attaya ters-d yiwet, s umendil bu yecrure. 
Slilwemt a tulawin, d yelli-s n yiɛezzuzen. 
Ṛebbi snerni di sser-is, ad ttaf ul i tt-iḥemmlen. 
Attaya ters-d yiwet, s tqendurt mm tjegwa. 
Slilwemt a tilawin, d yelli-s n At Mlawa. 
Ṛebbi snerni di sser-is, ad taf win mu tehwa. 
Attaya ters-d yiwet, la tceṭṭeḥ s teḍṣa, slilwemt a tulawin d yelli-s n At Yeɛla. 
Ṛebbi snerni di sser-is, ad ttaf ul n leḥmala. 
Attaya ters-d yiwet, s tqendurt akk d lfuḍa. 
Slilwemt a tulawin, d tasekkurt yeksan luḍa. 
Ṛebbi snerni di sser-is, teddu s ṭbel d lɣiḍa. 
Lbacir waɛli iṣeṭel tamart, yuɣal d llufan. 
Ixṭṭu luḍa, iḥemmel lkifan.
Ɛli Usliman ay adaɛmamac, aɣyul aciban. 
Ɣef ileɛben warrac, iḥemmel agertil, yettawi lefrac. 
I d-iḥmel wassif, yewwi-d idɣaɣen. 

























T







































