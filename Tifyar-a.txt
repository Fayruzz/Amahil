 Ay-ṭfen ma fɣeɣ-d ɣef teqbaylit-iw.
yecbeḥ.
Ad y-ṭfen ma nnuɣeɣ ɣef tmaziɣt, yecbeḥ. 
Ɣef yizerfan n umdan, deg umaḍal.
Amennuɣ deg tmurt-iw, ɣef uɣref-iw yeffuden tilelli.
Ad y-ṭfen ma fɣeɣ-d ɣef tmeṭṭut, d lbaṭel yezgan fell-as.
Maca ad d-tefɣen ilmend n tmurt i tetten arraw-is, umi semman war isem-is.
Sentḍen-as tutlayt ur telli d tutlayt-is.
Ala d ta ur yecbiḥen ara, ad ak-ṭfen fell-as.
Limmer  meqqar amennuɣ yezdi tili tefra zik-nni. 
Amennuɣ yebḍa, iberdan mxalafen, timuɣliwin zegrent i wakkud-nsent, ala.
Ur d ay-ttaṭafen ara, imi ur d-ffiɣeɣ ara, akka kan. 
Bɣiɣ ad d-fɣeɣ maɛna ulac ɣer wanida, ulac d wanwa.
Akka kan!
Ur d-fiɣeɣ ara.
Sureft-iyi ur d-fiɣeɣ ara.
Tarwan leḥlal inejren abrid i tlelli. 
Rran-asen takmamt, nnan-asen zemmet imi. 
Siwel neɣ qim, ulac win ara d-yeslen. 
Ayɣer ad ak-d-slen atnin ceṭḥen. 
I tmeṭṭut i rran lekben nnan-as kemm d taɛkumt. 
Limmer kan ǧǧan-t ad texdem, nettat tezmer i umdegger. 
Anda tebɣiḍ attan tezwar. 
D iḥerqan neɣ d icerfan, ula d tayri-s d imennuɣen. 
Rfed neɣ sers. 
Awi neɣ eǧǧ. 
Qbel neɣ agi. 
Bɣu neɣ qim. 
Iff xir ad as-terreḍ leḥsan. 
D ta i d tameṭṭut ad ak-imlen tudert. 
Lḥif d kra yuɛren. 
Yid-s ad twaliḍ tafat i d-yufraren, seg sirem i tettrebbi s ɣur-s. 
Aḥeq kra yekkan gar-aneɣ. 
D wayen akk yezgan yid-neɣ. 
Tecrek-aɣ tagella d lemleḥ.
Zik, yebɣa yiwen ad yezweǧ, ad yaɣ yell-is n ufellaḥ. 
Netta d agujil. 
Ass-nn iruḥ ad tt-id-yexḍeb, yenna-as i baba-s n teqcict.
Bɣiɣ ad aɣeɣ yell-ik, maca nekk d aẓawali ur sɛiɣ kra. 
Yenna-as baba-s n teqcict, awi-d zuǧ kilu n lebṣel tawiḍ-tt.
Tazwara yewhem, sin akin yewwi-d zuǧ kilu n lebṣel yuɣ-itt, yewwi-tt. 
Tedda d tislit, ddren akken kra n wagguren, taqcict tcedha imawlan-is.
Tenna-as i urgaz-is awi-yi ɣer yimawlan-iw ad ten-id-ẓureɣ. yeqbel.
Teddun, wḍen ad zegren asif, yella iḥmel-d wasif-nni.
Tenna-as tmeṭṭut-nni, zeger-iyi-nn, ma fɣa ad aɣliɣ. 
Yerra-as urgaz-is. 
Tuqeɛ-iyi seg-m ! D acu teswiḍ, ala juǧ kilu n lebṣel. 
Tezger, mi wḍen ɣer bada-s teḥka-as acu yeḍran.
Yenna-as baba-s: Anef-as kan tura.
Yeqqim kra urgaz-nni ass mi yekker ad iruḥ yenna-as kker ad nruḥ. 
Yenna-as uḍeggal-is, anef-as ad ternu kra n wussan.
Yeqbel urgaz-nni, yenna-as, ddurt i d-iteddun ad d-qqleɣ, iruḥ.
Ass mi i d-yuɣal, ad tt-yawi. 
Yekker ad iruḥ yenna-as, umɣar-nni ur tt-tettawiḍ ara. 
-Ayɣer a Ɛemmi?
Yerra-as: Ruḥ, ass mi ara d-tawiḍ snat n twaracin n ddheb, taseḍ-d.
Ad tt-tawiḍ.
Iruḥ urgaz-nni, iqleb akk dunnit. 
S lxedma almi d iḥal snat n twaracin n ddheb, yuɣal-d.
Mi d-yewwi ddheb-nni, yerra-as umɣar-nni tameṭṭut-is.
Deg ubrid mi teddun, mi d uwḍen ɣer wasif-nni. 
Yezwar, yeqqel iqleb-d ɣer deffir, yenna-yas.
Arǧu, arǧu ad kem-id-sɛeddiɣ, neɣ daɣen ad ruḥent snat n twaracin-nni n ddheb.
Dda Amer Mezdad
Qqersen akk di tmurt iqersen''
Tamɛayt i ḥemmleɣ aṭas. 
Zik tella yiwet n tmeṭṭut tesɛa yelli-s tezwej. 
Taqcict-nni ur tesɛi ara dderya, dɣa yemma-s yenɣa-tt uɣbel-is.
Teqqar-as kan ah a yelli, ur tesɛiḍ cwiṭ akka ad kem-isferḥen.
Rnu argaz-im ur yettɛeṭil ara ad m-ibru.
Dɣa ad as-terr yelli-s-nni ad as-t-ini.
Ur ttagad a yemma, lḥeq imeɣban ɣer Rebbi i yella, ḥedd ur t-yewwi d taḥawact.
Akken kan, akken kan, almi d yiwen wass.
Yenna-as urgaz-is: wayyuren. ad aɣabeɣ kra n wayyuren. 
Ihi ttḥadar iman-im.
Dɣa tenna-as yirbeḥ. 




Teqqim-d tmeṭṭut-is d yemma-s.
Eh anaɣ a yelli, ad d-yuɣal urgaz-im.
Ad am-ibru, ala tasa-w ara ycaḍen fell-am.
Ad as-d-terr yelli-s: Ur ttagad a yemma, lḥeq imeɣban ɣer Rebbi yella, ḥedd ur t-yewwi d taḥawact. '


Almi qrib ad d-yennejmaɛ urgaz-nni.
Seg yinig, tekker tmeṭṭut-is, teddem arekti, tessebzeg-it, terekn-it, tettel-it deg tceṭṭiḍin n leḥrir. 
Tɛelleq-as ageṭṭum n lfeṭṭa.
Terra-t ɣer dduḥ.
Yemma-s tewhem deg-s.
A naɣ a yelli, i txedmeḍ i leɛmer-im.
Tgiḍ-d tamrart i yiri-m. 

Almi i d-yejba urgaz-is.
Tesker tmeṭṭut-is tiɣratin.
Atah yerna ɣer ɣur-k uqcic. 
Argaz ur yumin ara, ur yeḥtim iman-is seg dunnit.
Ansi ara as-d-tekkeḍ a lferḥ.
Yerna ɣer ɣur-s uqcic.
Ad yeɛmer uxxam-is.
Yemmeɣ ad as-yedlu i llufan ɣer dduḥ.
tendeh tmeṭṭut-is tenna-as ala. 
Ala ur as-ttekkes ara leḥjab i uqcic, d yir lfal, ma fɣa tiṭ fell-as. 
Nekkni ur neddir deg Sidi Rebbi almi i aɣ-d-yefka cwiṭeḥ-agi. 
Argaz, ur yefhim ara, seg lferḥ yeqbel akk ccerṭ n dunnit. 
Awid kan ad yidir uqcic.
Ɛeddan wussan, zrin wiyaḍ. 
Yekker urgaz amcum.
Iluɛa tameṭṭut-is, iseqsa-tt. 
-Ayɣer aqcic-a ur yettru ara.
Werǧin i d as-sliɣ, yettru neɣ yujjaq, anaɣ ulac llufan ur nettru.
Ahat illa d acu i t-yuɣen.
Ur tufiḍ i t-ixuṣṣen, i d as-terra.
Yeṭṭeḍ yerwa, yemma tezga ɣer ɣur-s.
Ur yelli ɣef wacu ara yettru.
Argaz iḥar, amek, i uqcic ur d-nettru ur d-nujjaq.
d temɣart tezga ɣer tama-s.
Nerna, d acu i nerna, yekker urgaz iruḥ ɣer ssuq.
Yuɣ-d taduṭ, yewwi-tt-id s axxam isers-itt-id. 
A tameṭṭut, azekka ruḥ ɣer wasif, ad d-sirdemt taduṭ-ihin.
Ala i uqcic! amek? ilaq ad teqqim yemma, nekk ad ruḥeɣ. 
Ala nniɣ-am ruḥemt kan, d nekk ara d-izgen deg uxxam.
Yemma-s teflawes, tewjef tɛebbuṭ-is.
Tenna-as: A nnaɣ a yelli, tasa-w fell-am tettergigi.
Ur ttagad a yemma.


Azekka-nni, krent ad ruḥent, ɣer wasif. 
Tekker tmeṭṭut-nni tenna-as i urgaz-is. 

Ɛahed-iyi ur as-tedliḍ i dduḥ ḥaca ma yettru-d uqcic.

Amen-iyi, ad kem-ɛahdeɣ ur dliɣ i dduḥ alma, yettru-d uqcic.
Ruḥ kkes aɣbel.
Ruḥent, meɛna, tasa-nsent ur tent-henna ara.
kra kkant, ɣef yiri n wasif d yemma-s, tettru.
Teqqar-as kan, anaɣ a yelli, ad tcaḍeḍ, ad tcaḍ tasa-w yid-m.


Almi i d-tezreɛ tmeddit.
Ataya urgaz la d-yessawal.
seg lejba, tenṭeq yemma-as tsuɣ:  Annaɣ a yelli, i yeḍran yid-m. 
yid-i.
Iɛawed-d urgaz asuɣu: iyyaɣ, iyyaɣ, yekker-d uqcic, yettru.
Tefrawes, tasa-s, tenna-as yelli-s:
Yak a yemma nniɣ-am, lḥeq imeɣban, ɣur Rebbi i yella, ḥedd ur t-yewwi d taḥawact.
Refdent taduṭ-nni uzlent s axxam. 
Temmeɣ ɣer dduḥ, tekkes-as tutlin.
Tettwali llufan yettfeǧiǧ.
Yetteflali, imeṭṭawen zrargen-d ɣef lḥenk-is.
Tanemmirt.
Yiwen n yilemẓi yebɣa ad yinig. 
Tweṣṣa-t yemma-s. 
Ɣur-k a mmi! Win i k-id-iseqsan ɣef yisem-ik. 
Ini-as: isem-iw Miḥyaf, win ixedmen kra ad t-yaf. 
Yekker iruḥ. 
Yedda yedda, yufa-d yiwen n temɣart. 
Azul a yemma, ad teḥwijem afellaḥ? 
Lɛeslama-k a mmi. 
Ih, s tumert tameqqrant. 
Ihi, ayen s ara xedmeɣ jmeɛ-it, mi kreɣ ad ruḥeɣ, efk-iyi-ten-id.
Yirbeḥ a mmi. 
Nettat tesɛa sin n warrac. 
Ineqqec, iferres tizemrin, ileqqem, iberrez iḥerqan. 
Ikerrez deg lawan n tyerza. 
Yettḥuccu tuga, imeggel, yesserwat, ikes tiqeḍɛa. 
Yal ass, tamɣart-nni ad as-tejmeɛ azal s i yexdem, s daxel n cebrit.
Akken kan, almi qrib ad teččar txabit-nni. 
Ikcem-itt cciṭan, ur tebɣi ara ad yawwi anect n yedrimen-nni.
I ad-iḥḥal s tezmert-is.
Tekker texdem-as ssem s daxel n rfis.
Netta yella ikerrez, tewwi-as ad yečč. 
Tessawal-as: A Miḥyaf, iyyaɣ ad teččeḍ. 
Ad as-d-yerr: Arju ad semdeɣ aḍref-a ad n-ruḥeɣ.
Nettat tettraju, netta ur yebɣi ara ad d-yas, truḥ tekcem s axxam. 
Isem-ik ay aqcic. 
Jban-d warraw n temɣart-nni, ruḥen-d ɣer Miḥyaf, nnan-as: Rebbi ad iɛin a Miḥyaf. 
Yerra-asen slam. 
Ihi nezmer ad nečč rfis-a? 
Ih ččet, nekk alemma fukeɣ tayerza.
Arrac-nni
Arrac-nni ččan kan rfis-nni, qrumten din. 
Teffeɣ-d temɣart-nni tettmeǧǧid. 
Annaɣ i yeḍran d warraw-iw, annaɣ i yexdem ufus-iw. 
Imuqel-itt Miḥyaf yenna-as: Yak nniɣ-am nekk isem-iw Miḥyaf, win ixedmen kra ad t-yaf. 
