Mmi-s n Uciban. 
Akken yennum, ixeddem deg lqahwa ɣer baba-s. 
Yal iḍ ad yeqqim d netta i d aneggaru, mi ara ruḥen medden akk. 
Qqaren-as mmi-s n Uciban. 
Ala netta i yesɛan lqahwa deg taddart, tezga-d deg tqernit. 
Am yal iḍ, ad kemmlen ad fɣen yergazen ineggura. 
Netta ad ijmeɛ ikersiyen, ɣef ṭwabel. 
Ad d-imdel tawwurt i lqahwa, ḥed ur yettaẓ ɣer din, medden akk myussanen. 
Ass-a akken kan yennum uqcic, yedda lḥal yebɣa ad iqfel lqahwa. 
D ṭlam! deg berra d asemmiḍ, abeḥri yettseffir, ḥed ur t-terri tmara ad yeqqim din. 
Mazal yiwen! Seg mi i d-yusa yeṭṭef amkan ur iḥerrek ara akk, d wallen-id ur tent-ikkis fell-as. 
Yeqqim yettmuqul-d kan, Allen-is d tibaɛrurin, yelsa iselsa iberkanen merra. 
Abernus ɣef tuyat, deg berra ala abeḥri d uskiɛu n wuccanen. 
Fɣen akk! I d as-yenna. 
Ma tebɣiḍ ilaq ad qefleɣ! Azekka uɣal-d ad teqimeḍ deg lqahwa? Azekka ad yili baba!
Neɣ ulac anda ara terreḍ? 
Qim-d ad nemmeslay!
Nekk usiɣ-d ɣer da, ɣer ɣur-k. 
Amek, ɣer ɣur-i ? 
D lxir! Menhu-k keččini? 
Ur seqsay ara menhu-yi nekk, sɛiɣ-ak ccɣel ad t-id-txedmeḍ! 
Aqcic yewhem!
Werǧin i as-d-teḍra taluft-a, argaz-a werǧin i t-iwala! 
Yeqqim-d ad isel d acu yellan. 
Yenṭeq ɣur-s ukeswaḥ-nni: Muqel, ur iyi-tessineḍ ur iyi-teẓriḍ deg dunnit-ik. 
Ma d nekk sneɣ-k.
Ɣuri taluft ad tt-txedmeḍ ur d-seqsay-ara d acu? Neɣ iwacu ? Neɣ menhu ? 
Amek ! Ur sɛiɣ ara azref ad gzuɣ d acu tebɣiḍ? 
Muqel ! Ayen ara nemmeslay da gar-aneɣ, ad yeqqim da, ad yemḍel da. 
Neɣ ad tendemmeḍ i wussan-ik. 
D acu-tt taluft-a? 
Nesɛa cɣel d ameqqran, ad tenɣeḍ yiwen! 
Amek! Ad nɣeɣ? 
Wa d yiwen d aɣrim-nneɣ, ad t-tenɣeḍ! Ha-tni wi d leḥq-ik. 
Aḥric amezwaru send ara t-tenɣeḍ, aḥric wis sin seld ara t-tenɣeḍ. 
Ta d taluft tameqqrant! Tugar-iyi. 
Ruḥ xemmem, akka ɛecra n wussan ad d-qqleɣ alma d ɣur-k. 
Ruḥ ! Xemmem mliḥ, lexbar ad t-id-afeɣ ɣer ɣur-k. 
Aqcic teqqel-as dunnit d taberkant, ur yeẓri d acu ara yexdem!
Maca, ssuma i as-d-yefka mačči d kra! 
Anwa ara as-d-ifken ɛecra n yimelyan? 
Awah! Tagnit am ta ur d-ttuɣal ara, i d as-iqqar i wul-is. 
Anwa ur sexfen ara yedrimen? 
Awah ! Ayɣer d nekk i yefren? 
Acimi i nekk umi d-inna mačči i wiyiḍ?
Ahat yeẓra ur sɛiɣ ara yir cufat! 
Neɣ imi yessen baba? Medden akk snen baba. 
Aɣrim-agi menhut? Wissen d acu yexdem? 
Waqila ula d winna yella menhu i asen-yenɣa! 
Ɣef waya i bɣan ad t-nɣen! 
Maca! Werǧin i xdimeɣ kra bla ccur  n baba. 
Ad t-seqsiɣ d netta kan ara ay-tt-id-yefrun. 
Yekcem s axxam uqcic, iban ɣef wudem-is leḥcer. 
Yeqqim imuqel-it baba-s, iɛqel-it. 
Yenna-as i tmeṭṭut-is: Sers-as-d i mmi-m ad yečč. 
Yendeh-as: Amek tfukeḍ axeddim? 
Yerra-as mmi-s: Ih fukeɣ ! 
Ulac d acu yellan? 
Ala ulac d acu yellan. 
Yečča, mi qrib ad ifak, yenṭeq ɣer baba-s. 
Nniɣ-ak yusa-d yiwen ass-a! d aberrani. 
Seg wansi-t? I d as-yerra baba-s. 
Seg lɛerc at leflani. 
Yenna-ak-d menhut ? Ala ur d ay-d-ini ara! 
Maca yessuter deg-i yiwen n ccɣel! 
D acu-t ccɣel-a? 
Yenna-yi ad nɣeɣ yiwen! D aɣrim-is. 
D acu i as-terriḍ? 
Mazal! Yefka-yi-d ɛecra n wussan ad xemmeɣ. 
I kečč d acu d rray-ik? 
Ur ẓriɣ ara a baba, d kečč i d bab n rray, ad sutreɣ tifrat s ɣur-k. 
Ihi a mmi uqbel ad terreḍ ɣer ccɣel-a, ad sutreɣ deg-k taɣawsa!
Yirbeḥ a baba! 
Tekfiḍ imensi? Ih kfiɣ! 
Ddem a mmi abernus-ik tefɣeḍ seg uxxam! Ruḥ ad tenseḍ deg tejmeɛt. 
Maɛna a baba ! 
Ulac maɛna! Xdem d acu i d ak-nniɣ. 
Yeddem abernus-is, yekka tawwurt yeffeɣ. 
Iruḥ yensa deg tejmeɛt, ala netta d uɛssas n tejmeɛt. 
Yemma-s tefrawes tasa-s; annaɣ d acu i ak-yexdem uqcic? 
Anef-as, d nekk i yeẓran d acu i as-ilaqen. 
Azekka-nni yekker-d mmi-s n uciban iruḥ srid ɣer lqahwa. 
Iban ulac win ara yagin tunṭict am ta! 
Win umi ara temleḍ aya ad yeqbel, ɛecra n yimelyan! Mačči d cwiṭ. 
Yeldi lqahwa n baba-s yexdem. 
Leɛca, ikcem-d s axxam. 
Yeqqim-d baba-s yeqqim. 
Yendeh i yemma-s yenna-as: Awi-as-d imensi! 
Yečča imensi, yeqqim iluɛa-t baba-s. 
A mmi leɛca! yella d acu twalaḍ deg tejmaɛt? 
Ala a baba ur walaɣ kra! 
Yella win i k-id-iluɛan, neɣ win i d-iruḥen ɣer ɣur-k? 
Ala a baba yiwen ur d ay-d-iluɛa, yiwen ur d-iruḥ ɣur-i. 
Iḍ-a diɣen, ruḥ ad tenseḍ deg tejmeɛt. 
Yeffeɣ mmi-s yerra ɣer tejmeɛt, yeṭes din. 
Ala netta d ubeḥri yesnifiḥ fell-as. 
Azekka-nni daɣen, yerra ɣer lqahwa yexdem. 
Tameddit yekcem s axxam, tesres-ad-d yemma-s yečča imensi. 
Yeqqim-d sdat n baba-s! 
Amek a mmi! Teṭseḍ leɛca? 
Ih a baba ṭseɣ! 
A mmi yella d acu twalaḍ, neɣ d acu umi tesliḍ? 
Ala a baba ur walaɣ kra, ur sliɣ i kra! 
Yella menhu i k-id-iluɛan neɣ win i d-yejban ɣur-k?
Ala a baba! Yiwen ur d ay-d-iluɛa, yiwen ur d-yejbi ɣur-i. 
Qel ihi a mmi ɣer dinna.
Tameṭṭut tekka deg leɛqel-is ɣef urgaz yesnusun mmi-s deg tejmeɛt! 
Yekka lexbar akk taddart, mmi-s n uciban yettnusun deg tejmeɛt. 
Yewweḍ lexbar xwal-is, luɛan-d i lejmaɛ s axxam n uciban. 
Tamsalt n uqcic yettnusun deg tejmaɛt ur nezmir ara ad tt-nesɛeddi kan akka. 
I d as-nnan yiḍulan-is. 
Wagi d mmi! D nekk i yeẓran d acu yellan. 
Ma d kra n yiɣisi i yexdem, ini-aɣ-d! 
Taluft-a gar-i d mmi, wiyiḍ ur sɛin ara awal fell-as. 
Ula d yemma-s icaḍen? Ih ula d yemma-s.
Akken, aqcic ad yečč imensi, ad yekk tawwurt ad iruḥ ɣer tejmeɛt ad ines. 
Medden akk ad kecmen s ixxamen-nsen. 
Ala netta  ara yeqqimen deg tejmeɛt, ad ines i ṭlam weḥd-s. 
Gar yemcac, i ubeḥri d ṭlam. 
Almi d wis sbeɛyam. 
Ikcem-d s axxam yeqqim-d baba-s yeqqim. 
Yenna-as i yemma-s: Efk-as-d imensi, tesres-as-d yečča. 
Mi yekfa iteddu ad iruḥ ɣer tejmeɛt. 
Yenṭeq ɣer ɣur-s baba-s: Qim-d a mmi. 
Yeqqim-d mmi-s. 
A mmi ussan-agi akk i tensiḍ deg tejmɛt yella d acu i k-iḥuzan? 
Ala a baba ur d ay-d-iḥuza kra! 
Yella menhu i d-yegren ɣer ɣur-k? 
Ala a baba ur d-igir ḥed ɣer ɣur-i. 
Yella win i ak-yekksen kra! Neɣ win i yeggulen deg-k s kra? 
Ala a baba ulac acemma! 
Ihi a mmi d tagi i d tamsirt! 
Ma ulac win ik-yettalasen kra, deg dunnit-ik ur k-id-yewwiḍ. 
Ma yella i menhu umi tekseḍ kra, azekka ad d-asen ad ak-ksen d acu tewwiḍ. 
Ma yella ttalasen-ak tamgerḍt, ad d-asen ad awin tayla-k 
A mmi ma telliḍ d aneɣrum-nsen, anda telliḍ ad ak-id-awḍen. 
Anda teddiḍ ad yeddu yid-k lexyal-nsen, ma mmuten ad d-kkren warraw-nsen. 
Imi ur ak-yettalas ḥed kra! Tensiḍ deg tejmaɛt ur ak-d-yehḍir ḥed ɣef kra. 
Ma tenɣiḍ-asen argaz! Azekka ad d-asen ad k-nɣen! 
Tanemmirt a baba, d tidet ayen i d ay-temliḍ, tura gziɣ d acu ara xedmeɣ. 
Zrin ɛecra n wussan, yeqqel-d urgaz-nni aberrani almi d lqahwa-nni. 
Isers-as-d aɛerbun ɣef tgida, yettmuqul-it. 
Yenṭeq mmi-s n uciban ɣer ɣur-s. 
Tzemreḍ ad tjemɛeḍ cci-k! Tudert-iw tugar akk ayen ara ay-d-tefkeḍ. 
Yerra umexluq-nni idrimen-is s daxel ubackiḍ-is yenna-as: ur tessineḍ ara leṣlaḥ-ik. 
Yekka tawwurt yeffeɣ. 
Mmi-s n uciban yegza tamsirt n baba-s akken iwata, yezga yettmudu i tudert-is azal meqqren. 
S lxir d uɛiwen n wiyiḍ. 
D acu yifen tudert? Kra! Ala win i tt-icebḥen s wayen yelhan. 
Xdem lxir ad t-tafeḍ. 
Zik, d lɛzr win ur d-nerri ttar-is. 
S nnif d lḥerma, ur yetthenni ara urgaz alamma yerra-d ttar-is. 
Neɣ muli tirugza-s ur tesɛia ara azal. 
Dɣa win umi nɣan ḥed deg twacult-is, netta ad ineɣ yiwen seg twacult-nsen. 
Neɣ ad ineɣ win akken i tt-ixedmen. 
Akka d nnif. 
A ladɣa ma d iɣisi, ma d izli, ala ayagi ɣef ur susumen-ara leqbayel. 
Akka ttif lmut wala yir tudert. 
Ahat lḥif d timuɣbent axir, wala ad teddreḍ s yir udem. 
Aḥlil! Argaz ur nezmir n yiman-is ad ihajer axir-is. 
Ales-iyi-d tamacahut. 
Tamacahut n umqerqur d temqerqurt. 
Tamacahut n belɛejjuṭ. 
Tamacahut n yifker d uslem. 
Tin n tweṭṭuft d uwerǧeǧi. 
Taḥkayt n yelli-s n Selṭan d waɣzen. 
Timucuha n Teryel. 
Ladɣa tin n Mqidec d lunja. 
Ḥemmleɣ tamacahut n tfunast n yigujilen. 
Tin n Zelgum d tgerfa. 
Tamacahut n baba-inu ba. 
Tamacahut n Slilwan deg yiɣzer n qirwan i yecna Uleḥlu. 
Tamacahut n yizem d teɣzalt. 
Tin n yifker d uwtul. 
Timucuha akk i d-ulsen imezwura-nneɣ d tyemmatin-nneɣ. 
Timucuha n umaḍal merra. 
Tid neɣra deg uɣerbaz, neɣ tid i nferreǧ deg tiliẓri. 
Ales-iyi-d ɣef tayri, d tedyanin n dunnit. 
Ḥku-yi-d ɣef tin umi tfuḥ lemleḥ. 
Neɣ aqcic-nni yeskidiben. 
Tamacahut ɣef teqcict-nni akk icebḥen. 
Yal aɣref yesɛa timucuha, maca llant kra cerkent n umaḍal akk. 
Zik s tmucuha i nettrebbi. 
I nesedhaw dderya-nneɣ. 
Tettrebi, tesseḥrac imecṭuḥen. 
Deg-s yuget usugen. 
Deg tmacahut, agrud ad yinig s tugna-s. 
Ad yeffeɣ i tillawt. 
Kra d anecreḥ, kra d tugdi. 
Tugdi am teryel, d ccix n lkanun ma yeffeɣ-d. 
Nḥemmel tid yesseḍsayen am Ǧeḥḥa d Banwas. 
Belɛejjuṭ d uɛeqqa n yired. 
Nḥemmel timɛayin n Mḥend uccen, d twuɣa-s. 
Ih d tidet yella-tt lmektub, meɛna itekki-tt uneggez i yenna wuccen. 
Timsirin n dunnit nessegzay-itent s yiɣersiwen. 
Taẓayt n uɣyul, tixidas n wuccen. 
Luɛara n yizem, d tḥerci n yinisi. 
Neyya n tzimert d tixsi, lxuf n uwtul. 
Yal aɣersiw d azamul n kra. 
Mazal-aɣ nlemmed s tmucuha. 
Ɣur-i, amdan ur nessin ara i tmucuha, ttsemmiɣ-as amdan ilem. 
Win ur nesɛi cwiṭ deg tgemmi-neɣ, ulac d acu ara yefk i tarwa-s. 
Ɣuri inelmaden, snen ama d kra n tmucuha. 
Tiqṣiḍin, timɛayin, timseɛraq neɣ timsefruyin. 
Timseḍṣa, yal tamsirt ad d-ḥekkun ɣef Ǧeḥḥa aqbayli. 
Ulac agdud ur nesɛi tigemmi. 
Idles-nneɣ d anagi, ɣef tilin-nneɣ. 
Ayɣer ara neffer tigemmi-nne, skud tecbeḥ tesɛa azal. 
Ur tezmireḍ ara ad telḥuḍ ɣer sdat, ma ur telliḍ d win igezzun timsal. 
Tamedyezt, d awalen neɣ d inzan i d-yeffɣen seg yimi n umdan aqbayli. 
Aqbayli i yefkan tudert-is i taɣuct taqbaylit.
D umennuɣ ɣef yidles d yiles d tumast n ugdud ur ntettu. 
Ur neǧǧi tutlayt-is ɣas akken llan-d fell-as aṭas n yisergal.
Tamurt n leqbayel teǧǧa-d izmawen. 
D tsedwin, tayemmat taqbaylit teǧǧa-d irgazen n tissas, d tlawin tiḥerrazin i nnif d tirrugza. 
Gar tlawin-a ad naf: Faḍma n Summer. 
Faḍma n At Mensur d tiyaḍ. 
Taddart n tizi Hibel teǧǧa-d amaru Mulud Ferɛun. 
D tnaẓurt Malika Dumran. 
D taddart gar tudrin, i d-yefkan aṭas n wudmawen n tsekla taqbaylit. 
Malika seg temẓi-s i tebda amennuɣ ɣef tumas. 
Ɣas akken zik, deg tmetti taqbaylit d lɛib ad tecnu tameṭṭut. 
Maca Malika Dumran terẓa asalu. 
Tbeggen-d belli tameṭṭut taqbaylit tezmer ad tecnu s wudem zeddigen. 
S nnif d lḥerma am: Ḥnifa, Zuhra, Yasmina, Na Crifa. 
Malika teɣra deg uɣerbaz n Tpapasin. 
Tettekki deg yiwet n temzizelt n ccna. 
Deg tesnawit i d-tenǧer abrid-is. 
Dinna i d-yebra yimru-s, i tmeqwa timezwura n tira. 
Tefka-as cbaḥa s ssut-is ḥlawen ḥninen i yeččuren d asirem. 
Dindin tuɣal d tanaẓurt. 
D tin i d-yewwin amaynut i tezlit taqbaylit. 
Tewwi-d acrur n wuraɣ deg tfaska n Panafrican.
Tḥemmel tidet deg tudert-is n yal ass. 
Nettat d tayemmat. 
Tecna tizlatin n yicennayen nniḍen. 
Am Ṭawes Ɛemruc, Ḥnifa akk d Bahya Faraḥ. 
Deg yiseggasen n tmanyin, tettekki deg umennuɣ ɣef tutlayt d yidles amaziɣ. 
Sin tunag ɣer Fransa, kra kan n wussan send ara d-tili tukerḍa n ucennay Maɛtub Lwennes. 
Ɣas akken inig-z ur d-yelli ara s lebɣi-s. 
Akken tenna: kecmeɣ deg yiwen n tebrek, iberdan akk ɛerqen-iyi mi ǧǧiɣ tamurt-iw. 
Ayen i tt-iḥuzan nezeeh d tamettant n Lwennes. 
Acku lḥan-d amecwar lwaḥid. 
Deg wannar n ccna agrawlan. 
D umennuɣ ɣef tutlayt d yidles. 
Texdem aṭas n tmeɣriwin, ama di Fransa, Liṭali d Lezzayer. 
Tga tameɣra deg tfeska taɣelnawt n tmedyezt tamaziɣt. 
Deg tɣiwant n At Smaɛel. 
I d-tettheyyi tdukkla tadelsant adrar n fad. 
D tajmilt i umussnaw ameqqran Mulud Mɛemmri. 
Tasekla tamaziɣt s umata, taqbaylit ladɣa d timawit daɣen d tamerkantit. 
Tecba akk tisekliwin yellan deg ddunit.
Fell-as i tbed tmetti. 
Tasekla-ya tesɛa aṭas n tewsatin. 
Tal yiwet tesɛa azal-is.
Tin yeṭṭfen adeg zgejdan, ad d-naf tamedyezt. 
Bab-is d amedyaz d aḥeddad n wawal. 
D acu kan abrid-a n timawit ur idum ara. 
Acku aṭas n tewsatin i iruḥen. 
Ɣrf waya i d-tusa tira, iwakken ad t-jerred ayen akk yellan d timawit. 
Iwakken ad yettwaḥrez i lebda. 
Ad yili d anagi i tsuta i d-iteddun. 
Tira tesɛa azal d ameqqran, i mi d nettat i yuttuɣalen d anagi ɣef yal leqdic. 
D abrid-a i teḍfer Tdukkla Tadelsant Adrar n Fad. 
Imi teḥsa, yerna tumen. 
S wazal n tira deg lawan deg wacu nettidir. 
Ihi yal tikelt ad teg leqdic d ameqqran. 
Ad d-tessufeɣ tasɣunt i yettuɣalen d tugna ɣef leqdic i tga. 
Tafaska n tmedyezt tuɣal d ccama i tarwan n tesmaɛlit. 
Yal tafaska teṭṭafar-itt tesɣunt. 
Tasɣunt-a d agzul ɣef leqdicat yeḍran deg tfaska. 
Agzul-a ad yili ama s tugniwin, neɣ s yiḍrisen. 
Deg tesɣunt-a ad d-tafem agzul n tfaska. 
Ismawen n mraw n yimedyazen i d-yufraren. 
Agzul n yisaragen i d-yellan s ɣur yimawlan n tussna. 
Deg yal tafaska, tettara tajmilt i win yeddmen aẓawan n teqbaylit. 
Ma d tikelt-a terra tajmilt i tmeṭṭut tamaziɣt s umata. 
Taqbaylit ladɣa i mi teddem amennuɣ ɣef teqbaylit. 
Tumast, idles, tutlayt. 
Ɣad akken llan-d fell-as aṭas n yisergal, d yicengz ur nesɛi tilas. 
Yal yiwet s wacu tezmer ad tennaɣ. 
Tuget deg-sent ɛerḍent ad rẓent kra n leqyud. 
N tmetti iwakken ad zegrent akk tilisa n umennuɣ ɣef wayen i d-ǧǧan lejdud. 
Tajmilt tella-d s yisental, d yisaragen. 
Yemgaraden, i d-yemmin awal ɣef tmeṭṭut taqbaylit akk d tsekla. 
Nettat seg tlawin yerẓan lqid-a. 
Yerna tumen s wazal n tzemmar i tesɛa tmeṭṭut taqbaylit. 
Dakken tezmer ad d-tufrar deg yal taɣult. 
Abrid-is n umennuɣ tella-d s tẓuri. 
Yella-d s tẓuri d ccna. 
Ɣas akken tameṭṭut taqbaylit zik d lɛib ad tecnu. 
Zik i tebda amennuɣ ɣef: tumast, tamagit, idles, tutlayt. 
Tufrar-d am yitri yettfeǧǧiǧen deg yigenwan.
Yerna teḍfer abrid-a s tezdeg d ssfa. 
Tidukkla terra-as tajmilt, yerna tuklal-itt. 
Tumen s ubrid i d-tenjer. 
Teǧǧa-d aṭas n wawalen yettuɣalen deg yiznan i tsuta i d-iteddun.
Gar yiznan-a. 
Ɣurwet a tarwa, ḥader ad tettum tirrugza. 
Yyaw akk ad d-nennejmeɛ, d yirgazen ad t-id-nebdu s teqbaylit. 
Lemḥiba-nwen d tamara, ur tezmirem ara. 
A lbaz ili-k d ihibi, laṣel-ik d aqbayli wehmeɣ anida i ten-tuɣeḍ? 
Lemmer ay axerraz ad teqleḍ d lbaz, ma d laṣel-ik d axerraz. 
I udellaɛ i mu yekkes lqaɛ, d acu ara as-d-gen yifassen. 
Ulamma nekk diri-yi, lehdur-iw d ineqqaden. 








