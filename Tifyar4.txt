Mmi-s n Uciban. 
Akken yennum, ixeddem deg lqahwa ɣer baba-s. 
Yal iḍ ad yeqqim d netta i d aneggaru, mi ara ruḥen medden akk. 
Qqaren-as mmi-s n Uciban. 
Ala netta i yesɛan lqahwa deg taddart, tezga-d deg tqernit. 
Am yal iḍ, ad kemmlen ad fɣen yergazen ineggura. 
Netta ad ijmeɛ ikersiyen, ɣef ṭwabel. 
Ad d-imdel tawwurt i lqahwa, ḥed ur yettaẓ ɣer din, medden akk myussanen. 
Ass-a akken kan yennum uqcic, yedda lḥal yebɣa ad iqfel lqahwa. 
D ṭlam! deg berra d asemmiḍ, abeḥri yettseffir, ḥed ur t-terri tmara ad yeqqim din. 
Mazal yiwen! Seg mi i d-yusa yeṭṭef amkan ur iḥerrek ara akk, d wallen-id ur tent-ikkis fell-as. 
Yeqqim yettmuqul-d kan, Allen-is d tibaɛrurin, yelsa iselsa iberkanen merra. 
Abernus ɣef tuyat, deg berra ala abeḥri d uskiɛu n wuccanen. 
Fɣen akk! I d as-yenna. 
Ma tebɣiḍ ilaq ad qefleɣ! Azekka uɣal-d ad teqimeḍ deg lqahwa? Azekka ad yili baba!
Neɣ ulac anda ara terreḍ? 
Qim-d ad nemmeslay!
Nekk usiɣ-d ɣer da, ɣer ɣur-k. 
Amek, ɣer ɣur-i ? 
D lxir! Menhu-k keččini? 
Ur seqsay ara menhu-yi nekk, sɛiɣ-ak ccɣel ad t-id-txedmeḍ! 
Aqcic yewhem!
Werǧin i as-d-teḍra taluft-a, argaz-a werǧin i t-iwala! 
Yeqqim-d ad isel d acu yellan. 
Yenṭeq ɣur-s ukeswaḥ-nni: Muqel, ur iyi-tessineḍ ur iyi-teẓriḍ deg dunnit-ik. 
Ma d nekk sneɣ-k.
Ɣuri taluft ad tt-txedmeḍ ur d-seqsay-ara d acu? Neɣ iwacu ? Neɣ menhu ? 
Amek ! Ur sɛiɣ ara azref ad gzuɣ d acu tebɣiḍ? 
Muqel ! Ayen ara nemmeslay da gar-aneɣ, ad yeqqim da, ad yemḍel da. 
Neɣ ad tendemmeḍ i wussan-ik. 
D acu-tt taluft-a? 
Nesɛa cɣel d ameqqran, ad tenɣeḍ yiwen! 
Amek! Ad nɣeɣ? 
Wa d yiwen d aɣrim-nneɣ, ad t-tenɣeḍ! Ha-tni wi d leḥq-ik. 
Aḥric amezwaru send ara t-tenɣeḍ, aḥric wis sin seld ara t-tenɣeḍ. 
Ta d taluft tameqqrant! Tugar-iyi. 
Ruḥ xemmem, akka ɛecra n wussan ad d-qqleɣ alma d ɣur-k. 
Ruḥ ! Xemmem mliḥ, lexbar ad t-id-afeɣ ɣer ɣur-k. 
Aqcic teqqel-as dunnit d taberkant, ur yeẓri d acu ara yexdem!
Maca, ssuma i as-d-yefka mačči d kra! 
Anwa ara as-d-ifken ɛecra n yimelyan? 
Awah! Tagnit am ta ur d-ttuɣal ara, i d as-iqqar i wul-is. 
Anwa ur sexfen ara yedrimen? 
Awah ! Ayɣer d nekk i yefren? 
Acimi i nekk umi d-inna mačči i wiyiḍ?
Ahat yeẓra ur sɛiɣ ara yir cufat! 
Neɣ imi yessen baba? Medden akk snen baba. 
Aɣrim-agi menhut? Wissen d acu yexdem? 
Waqila ula d winna yella menhu i asen-yenɣa! 
Ɣef waya i bɣan ad t-nɣen! 
Maca! Werǧin i xdimeɣ kra bla ccur  n baba. 
Ad t-seqsiɣ d netta kan ara ay-tt-id-yefrun. 
Yekcem s axxam uqcic, iban ɣef wudem-is leḥcer. 
Yeqqim imuqel-it baba-s, iɛqel-it. 
Yenna-as i tmeṭṭut-is: Sers-as-d i mmi-m ad yečč. 
Yendeh-as: Amek tfukeḍ axeddim? 
Yerra-as mmi-s: Ih fukeɣ ! 
Ulac d acu yellan? 
Ala ulac d acu yellan. 
Yečča, mi qrib ad ifak, yenṭeq ɣer baba-s. 
Nniɣ-ak yusa-d yiwen ass-a! d aberrani. 
Seg wansi-t? I d as-yerra baba-s. 
Seg lɛerc at leflani. 
Yenna-ak-d menhut ? Ala ur d ay-d-ini ara! 
Maca yessuter deg-i yiwen n ccɣel! 
D acu-t ccɣel-a? 
Yenna-yi ad nɣeɣ yiwen! D aɣrim-is. 
D acu i as-terriḍ? 
Mazal! Yefka-yi-d ɛecra n wussan ad xemmeɣ. 
I kečč d acu d rray-ik? 
Ur ẓriɣ ara a baba, d kečč i d bab n rray, ad sutreɣ tifrat s ɣur-k. 
Ihi a mmi uqbel ad terreḍ ɣer ccɣel-a, ad sutreɣ deg-k taɣawsa!
Yirbeḥ a baba! 
Tekfiḍ imensi? Ih kfiɣ! 
Ddem a mmi abernus-ik tefɣeḍ seg uxxam! Ruḥ ad tenseḍ deg tejmeɛt. 
Maɛna a baba ! 
Ulac maɛna! Xdem d acu i d ak-nniɣ. 
Yeddem abernus-is, yekka tawwurt yeffeɣ. 
Iruḥ yensa deg tejmeɛt, ala netta d uɛssas n tejmeɛt. 
Yemma-s tefrawes tasa-s; annaɣ d acu i ak-yexdem uqcic? 
Anef-as, d nekk i yeẓran d acu i as-ilaqen. 
Azekka-nni yekker-d mmi-s n uciban iruḥ srid ɣer lqahwa. 
Iban ulac win ara yagin tunṭict am ta! 
Win umi ara temleḍ aya ad yeqbel, ɛecra n yimelyan! Mačči d cwiṭ. 
Yeldi lqahwa n baba-s yexdem. 
Leɛca, ikcem-d s axxam. 
Yeqqim-d baba-s yeqqim. 
Yendeh i yemma-s yenna-as: Awi-as-d imensi! 
Yečča imensi, yeqqim iluɛa-t baba-s. 
A mmi leɛca! yella d acu twalaḍ deg tejmaɛt? 
Ala a baba ur walaɣ kra! 
Yella win i k-id-iluɛan, neɣ win i d-iruḥen ɣer ɣur-k? 
Ala a baba yiwen ur d ay-d-iluɛa, yiwen ur d-iruḥ ɣur-i. 
Iḍ-a diɣen, ruḥ ad tenseḍ deg tejmeɛt. 
Yeffeɣ mmi-s yerra ɣer tejmeɛt, yeṭes din. 
Ala netta d ubeḥri yesnifiḥ fell-as. 
Azekka-nni daɣen, yerra ɣer lqahwa yexdem. 
Tameddit yekcem s axxam, tesres-ad-d yemma-s yečča imensi. 
Yeqqim-d sdat n baba-s! 
Amek a mmi! Teṭseḍ leɛca? 
Ih a baba ṭseɣ! 
A mmi yella d acu twalaḍ, neɣ d acu umi tesliḍ? 
Ala a baba ur walaɣ kra, ur sliɣ i kra! 
Yella menhu i k-id-iluɛan neɣ win i d-yejban ɣur-k?
Ala a baba! Yiwen ur d ay-d-iluɛa, yiwen ur d-yejbi ɣur-i. 
Qel ihi a mmi ɣer dinna.
Tameṭṭut tekka deg leɛqel-is ɣef urgaz yesnusun mmi-s deg tejmeɛt! 
Yekka lexbar akk taddart, mmi-s n uciban yettnusun deg tejmeɛt. 
Yewweḍ lexbar xwal-is, luɛan-d i lejmaɛ s axxam n uciban. 
Tamsalt n uqcic yettnusun deg tejmaɛt ur nezmir ara ad tt-nesɛeddi kan akka. 
I d as-nnan yiḍulan-is. 
Wagi d mmi! D nekk i yeẓran d acu yellan. 
Ma d kra n yiɣisi i yexdem, ini-aɣ-d! 
Taluft-a gar-i d mmi, wiyiḍ ur sɛin ara awal fell-as. 
Ula d yemma-s icaḍen? Ih ula d yemma-s.
Akken, aqcic ad yečč imensi, ad yekk tawwurt ad iruḥ ɣer tejmeɛt ad ines. 
Medden akk ad kecmen s ixxamen-nsen. 
Ala netta  ara yeqqimen deg tejmeɛt, ad ines i ṭlam weḥd-s. 
Gar yemcac, i ubeḥri d ṭlam. 
Almi d wis sbeɛyam. 
Ikcem-d s axxam yeqqim-d baba-s yeqqim. 
Yenna-as i yemma-s: Efk-as-d imensi, tesres-as-d yečča. 
Mi yekfa iteddu ad iruḥ ɣer tejmeɛt. 
Yenṭeq ɣer ɣur-s baba-s: Qim-d a mmi. 
Yeqqim-d mmi-s. 
A mmi ussan-agi akk i tensiḍ deg tejmɛt yella d acu i k-iḥuzan? 
Ala a baba ur d ay-d-iḥuza kra! 
Yella menhu i d-yegren ɣer ɣur-k? 
Ala a baba ur d-igir ḥed ɣer ɣur-i. 
Yella win i ak-yekksen kra! Neɣ win i yeggulen deg-k s kra? 
Ala a baba ulac acemma! 
Ihi a mmi d tagi i d tamsirt! 
Ma ulac win ik-yettalasen kra, deg dunnit-ik ur k-id-yewwiḍ. 
Ma yella i menhu umi tekseḍ kra, azekka ad d-asen ad ak-ksen d acu tewwiḍ. 
Ma yella ttalasen-ak tamgerḍt, ad d-asen ad awin tayla-k 
A mmi ma telliḍ d aneɣrum-nsen, anda telliḍ ad ak-id-awḍen. 
Anda teddiḍ ad yeddu yid-k lexyal-nsen, ma mmuten ad d-kkren warraw-nsen. 
Imi ur ak-yettalas ḥed kra! Tensiḍ deg tejmaɛt ur ak-d-yehḍir ḥed ɣef kra. 
Ma tenɣiḍ-asen argaz! Azekka ad d-asen ad k-nɣen! 
Tanemmirt a baba, d tidet ayen i d ay-temliḍ, tura gziɣ d acu ara xedmeɣ. 
Zrin ɛecra n wussan, yeqqel-d urgaz-nni aberrani almi d lqahwa-nni. 
Isers-as-d aɛerbun ɣef tgida, yettmuqul-it. 
Yenṭeq mmi-s n uciban ɣer ɣur-s. 
Tzemreḍ ad tjemɛeḍ cci-k! Tudert-iw tugar akk ayen ara ay-d-tefkeḍ. 
Yerra umexluq-nni idrimen-is s daxel ubackiḍ-is yenna-as: ur tessineḍ ara leṣlaḥ-ik. 
Yekka tawwurt yeffeɣ. 
Mmi-s n uciban yegza tamsirt n baba-s akken iwata, yezga yettmudu i tudert-is azal meqqren. 
S lxir d uɛiwen n wiyiḍ. 
D acu yifen tudert? Kra! Ala win i tt-icebḥen s wayen yelhan. 
Xdem lxir ad t-tafeḍ. 
Zik, d lɛzr win ur d-nerri ttar-is. 
S nnif d lḥerma, ur yetthenni ara urgaz alamma yerra-d ttar-is. 
Neɣ muli tirugza-s ur tesɛia ara azal. 
Dɣa win umi nɣan ḥed deg twacult-is, netta ad ineɣ yiwen seg twacult-nsen. 
Neɣ ad ineɣ win akken i tt-ixedmen. 
Akka d nnif. 
A ladɣa ma d iɣisi, ma d izli, ala ayagi ɣef ur susumen-ara leqbayel. 
Akka ttif lmut wala yir tudert. 
Ahat lḥif d timuɣbent axir, wala ad teddreḍ s yir udem. 
Aḥlil! Argaz ur nezmir n yiman-is ad ihajer axir-is. 
