Akka tura ad ferḥen yeɛdawen.
Ad zhun wid ur nesɛi tissas.
Akal i d-yefkan irgazen.
Deg tmurt i tetten arraw-is.
wallah ar ḥezneɣ, zun deg twacult-iw i yella. 
A Rebbi sebber arraw-is d uxxam-is i kamel Ddin Fexxar. 
Ɣef yiwen ilemẓi, yettwessi-t baba-as. Yenna-as: A mmi ad k-wessiɣ ɣef tlata tlufa deg ddunit.
Ɣur-k ad tent-xedmeḍ!! Cfu a mmi d acu i d ak-yenna baba-k.
Dunnit tuɛer, abrid-is iḍul d tasraft.
A mmi ad k-wessiɣ tamezwarut ur hedder sser-ik i leɛyal-ik.
Ayen yellan eǧǧ-it deg ul-ik.
Tis snat, ur ttrebbi mmi-s n medden, ass-a, azekka ad d-yezzi fell-ak.
Tis tlata a mmi! Ur tteẓẓu ṭejra ma ur teččiḍ nfeɛ, lbaraka ur t-tesɛi.
Yenṭeq mmi-s yenna-as: "Eh a baba''. Timsal-a i d-bedreḍ ur tent-gziɣ ara merra. Ma ur neḥki lbaḍna i leɛyal-nneɣ i menhu ara neḥku ihi?
Mmi-s n medden d mmi-s n medden alemma yečča deg ufus-ik.
Arnu aseklu ulac win ur nessenfeɛ deg-s.
D acu, yirbeḥ a baba".    
Ɛeddan wussan zrin wuḍan amɣar yewweḍ s anda ara naweḍ.
Yegra-d mmi-s ad yemdegger d wussan-is.
Argaz ɣur-s tameṭṭut.
Yettidir am netta am wiyi.
Yiwen was iruḥ ɣer ssuq.
Sdat-s yufa-d aqcic iman-is.
Iseqsa ayɣer aqcic-a weḥd-s, nnan-as d agujil ur yesɛi ḥedd.
Dɣa yekker yewwi-t-id s axxam.
Sdat n tewwurt-is temɣi-d ttejra n ukalitus.
aceḥal qqaren-as medden gzem-itt, netta yeqqar-asen, aneft-as terra-d tili.
Dɣa akken-kan, yiwen n wass.
yebɣa ad d-ijerreb tameṭṭut-is, iɛedda yenna-as. 
A yelli-s n medden ad am-iniɣ taluft yeḍran yid-i!  D lxir, d acu yeḍran yid-k?
Nniɣ-am s ssebḥan llah ixelqen, urweɣ tamellalt !!
Amek akka turweḍ tamellalt?
Nniɣ-am akka, maɛna ɣur-m wi isellen. Ḥader ad as-tiniḍ i ḥedd!
Tamexluqt Rebbi ur teṭṭif deg yiman-is. Terza ar tmawlatin-is, a sut leɛraḍ argaz i yuɣeɣ.
Ayen ḥkuɣ, ayen sefruɣ drus.
Zrin wussan awal yezzi-d i taddar, merra. Yezger akin i wasif.
Yeffel i ugemmaḍ-in akin.
yuzzel wawal argaz yurwen tamellalt.
Ay at leɛraḍ amnet ma ad ttamnem.
Ma akka yewweḍ lexbar Selṭan.
N tmurt, ur ufin ad as-tt-id-ḥkun d tamɛayt.
Ihi ma akka i tenniḍ a sidi Selṭan.
Ma akken qqaren, ḥekkun deg ugemmaḍ-ihin akin.
yiwen n urgaz yuru tamellalt!
Amek! yuru tamellalt, amek akka wa? Lmeɛna-s yesɛa lberhan neɣ amek?
Tura ad tceyyɛem ɣur-s ad d-yas s lɛejlan.
Dɣa yewweḍ lexbar ɣer urgaz amcum.
Selṭan ibɣa ad ak-iẓer.
Ixemmem, ixemmem, yefhem limer ad iruḥ ad as-yettwikkes uqerru.
Yeqqim igumma ad iruḥ.
Mi yesla Selṭan, yenna-as ki ɛad ihi akka. D nekk ara yruḥen ɣur-s.
Iruḥ almi i d as-ibed ɣef tewwurt. 
ffeɣ-d akka ad k-nwali! Yeffeɣ-d.
Amek akka d acu lberhan-ik, sken-d akka d acu umi tzemreḍ?
Yenna-as umeɣbun d uqerruy-is deg lqaɛa.
Ur tufiḍ d acu yellan a sidi Selṭan.
Ayen tesliḍ ur yelli ara deg-s! 
Ihi teskiddibeḍ!
S reffu yendeh yenna-asen, kkset-as aqerru.
Imi d-newweḍ ɣer da.
Yettḥellil-it.
Mi kren ad as-kksen aqerru! 
Ata yenṭeq-d uqcic-nni irebba.
Yenna-asen, ala fiḥel ad as-teksem aqerru.
Ata ɛelleq-it ar ṭejra-ya sdat uxxam-is.
Dɣa yendeh Selṭan ad t-ɛelqen.
Yenṭeq yenna-asen: Arju ad awen-d-iniɣ sin imeslayen.
Uqbel ay-tenɣem.
Iwessa-yi baba ɣef tlata tlufa:
Ur ḥekkuɣ lbaḍna i leɛyal-iw.
Ur ttrebbiɣ mmi-s n medden.
Ur tteẓẓuɣ ṭejra ur ččiɣ nfeɛ.
Ass-a graɣ-d deg temrart.
Seg-mi ur uɣeɣ awal ubabat.
Ɣef tmacahut yezrin.
Ɣef ssuq, yella anda iqqaren d tagmert. 
Err ssuq sdat n tewwurt-ik lmeɛna-as, aɣ-d tagmert, yes-s ad yili ssuq yeqreb.
Ad awen-d-iniɣ saḥ saḥ kan:
Ad asen-iniɣ tanemmirt i leḥwal-nni n tḍebbaxt. 
Mi d-ddan yidi i teɣzi n wayyur n Remḍan.
Akk d ufermaj-nni Chiddar. 
Zik, yella yiwen n umɣar, iḥulfa i lajel-is.
Ibɣa ad iweṣṣi mmi-s.
Uqbel ara t-id-yeǧǧ.
Weḥd-s deffir-s.
Yenṭeq umɣar ɣer mmi-s yenna-as:
A mmi ad k-weṣṣiɣ ɣef tlata.
Ma mmuteɣ ini-as yenna-yi baba.
Tamezwarut: Ur kkat tameṭṭut alemma teqneḍ-tt.
Ass mi ara tt-teqneḍ, ass-nn kan i tzemreḍ ad tt-tewteḍ.
Tis snat: ur tett tagella ala s tamment.
Mi tt-teččiḍ, ad tt-iẓid a mmi.
Tis tlata: Err ssuq-ik sdat n tewwurt-ik.
Abɛaḍ a mmi ad d-yerzu ɣer ɣur-k.
Yenṭeq mmi-s ɣer baba-s.
Yenna-as ur gziɣ ara a baba kra da.
Amek akka? Yenna-as ruḥ kan a mmi.
Ad ttuɣaleḍ ad ttfehmeḍ.
Yemmut umɣar-nni yewweḍ amkan-is.
Yegra-d mmi-s-nni waḥed-s. 
Netta yesɛa tameṭṭut, ɣas akka kan i myezwaǧen.
D acu yecfa i baba-s mi is-yenna.
Ur kkat tameṭṭut-ik alemma teqneḍ-tt.
Dɣa anda ur myezgen ara ameslay.
Ad yekker ad tt-yeqqen.
Ad tt-yewwet.
Yecfa mi i d as-yenna ur tett ala s tamment.
Dɣa tigelliwin-is akk s tamment. 
Taneggarut akken ur yettruḥu ara ɣer ssuq.
Dɣa yesker ssuq sdat uxxam-is.
Ungif ur d-gri ara deg tudert-is.
Tameṭṭut-nni teɛya deg tudert yid-s.
D teɣrit s tuqna.
Tekker truḥ teǧǧa-t.
Arnu seg mi itett s tamment.
Yeqḍeɛ rrezq-is yuɣal d aẓawali. 
Taneggarut, iseqqef-as s ssuq.
Kra tekka ddurt d imzenza.
Ad tmeddiḥen sdat n uxxam-is.
Itɣebben.
Yekri, yegra-d ala nnefs yettali yeṭṭar. Yengef seg tudert yulin d asawen.
Ata ya iɛedda-d, yiwen n umɣar sdat-s. 
Imuqel-it-id iɛqel-it d argaz yettwaɣen.
Ɣer daxel, iluɛa-t.
D acu i k-yuɣen a mmi?
D acu n lmeḥna id yeɣlin fell-ak ur tewwiḍeḍ sani? 
Yenṭeq urgaz ameɣbun.
lliɣ d argaz lḥiɣ akken leḥḥun medden.
Ma d ass-a tezzi-d felli takka.
Seg-mi i yuɣeɣ ṛṛay i baba.
Yules-as d acu i as-d-yeǧǧa baba-s. 
Yekker umɣar amcum, iger-d nnehta. 
Yenṭeq ar uqcic ameɣbun yenna-as.
A mmi baba-k ur k-iḍur ara.
D nfeɛ-ik i yebɣa.
Yefka-yak tlata n lewṣayat.
Ɛzizen deg tudert.
Yenna-ak ur kkat tameṭṭut.
lmeɛna-s ur tt-kkat alemma tesɛa dderya.
Tameṭṭut yesɛan dderya turez s tasa.
A mmi iweṣṣa-k ur tettetteḍ alemma telluẓeḍ.
Imi telluẓeḍ ayen teččiḍ ẓid am tamment.
lmeɛna-s ẓẓu rezq-ik sdat tewwurt-ik.
Ad t-id-kkseḍ s ufus-ik.
Seg temɛayin n zik-nni.
Ur kkiɣ ara deg umussu-nsen!
D tameṭṭut. 
Ur kkiɣ ara deg umussu-nsen, ur ttekkiɣ! Ur lliɣ gar-asen!
Ur ttiliɣ.
Ur lḥiɣ ara yid-sen ur leḥḥuɣ.
Imi nekk d tameṭṭut.
Nekk d tameṭṭut ur ilaq ara ad dduɣ yid-sen!
Akka iy-d-nnan.
Nekk d tameṭṭut, nnan-iyi-d qqim deg uxxam.
Nnan-iyi-d kemm ur teffeɣ ara.
kemm d tameṭṭut amkan-im deg tkuzint.
Nnan-iyi-d amkan-im mačči gar-aneɣ.
Amkan-im iman-im.
Weḥdem gar rebɛa leḥyuḍ.
Amkan-im mačči yid-neɣ.
Nnan-iyi-d susem.
Kemm d tameṭṭut.
Ur ilaq ara ad temmeslayeḍ.
Taɣect-im d tazefrant.
Rqiqet neɣ hrawet.
Meḥrumet ad tettwissel.
Susem, nnan-iyi-d qqim deg uxxam.
Ḥader ad tefɣeḍ!
Berra mačči in-m.
Ɣur-m ad kem-iẓer yiṭij.
Neɣ ad yewwet ubeḥri fell-am.
Neɣ ma ad yurar s tingaḍ n ucekkuḥ-im.
Ffer-it, ɣum-it.
Ɣur-m ad d-iban.
Neɣ ad yebzeg s tmiqwa n lehwa rqiqen.
Neɣ ad teqqel deg-s tafat n yiṭij.
N wass-a ḥlawen.
Ɣur-m ad t-yexreb ubeḥri.
Neɣ ad t-teqqneḍ s tmeḥremt ad am-d-teɣli.
kemm d tameṭṭut, kemmini tettwaɛezleḍ.
Qqim deg uxxam, d tamellalt n leɛcur.
Ulayɣer ad d-thedreḍ.
Semman-iyi s yar isem.
Neɣ tin ixussen deg tmusni.
Txusseḍ deg ddin.
Wamma tasertit, nnan-iyi-d susem.
Err akka.
Nnan-iyi-d ɣur-m ad tecnuḍ.
Gedlen-iyi ccna.
Nnan-iyi-d taɣect-im, tettuɣal-d deg meẓẓuɣen-nneɣ.
Nnan-d daɣen d awezɣi ad tceḍḥeḍ.
Cḍeḥ n tid ur neswi ara.
Ladɣa ma gar-aneɣ ɣur-m ur leḥḥu ara. 
Ruḥ rrif rrif, tili-m ur d-ttban ara.
Mmet, mḍel iman-im.
Nneɣ awal-im, kben taɣect-im.
Sers i wallen-im.
Amkan-im ur d-igri gar-aneɣ.
Susem ur d-ttader izerfan-im.
Ur tesɛiḍ iwacuten.
D acu ara txedmeḍ yes-sen.
Ur m-d-icqi ara, qqim kan deg uxxam.
Ur ttɛeggiḍ ara.
Leɛyaḍ-im iqerreḥ-aɣ deg yiqerray-nneɣ. 
Ɣum, ṣṣifa-m tesmundleḍ allen-nneɣ.
Tafanda-m tettegray-d deg wanzaren-nneɣ.
Baɛed akin! Nnefs-im ihebbej deg wulawen-nneɣ.
Ruḥ akin tesxerbeḍ liman-nneɣ.
Susem xdem cɣel nhati-m ur d asent-id-nessel ara.
Lḥu ɣef yixef n tfednin-im.
Lheffa n yiḍarren-im ur tt-nḥemmel ara.
Fiḥel ma tenniḍ-d d acu i kem-iceɣben.
Ur d aɣ-yerzi ara.
Ad d-ccetkiḍ!?
Susem kan ur d kem-yuɣ wara.
Tayri-m? Eǧǧ-itt ɣur-m.
Ayen nniḍen d ccɣel-nneɣ.
Dayen neɛya seg-m.
Anda nedda yedda yisem-im.
Dayen neɛya seg-m.
Isem-im ɣef yixef n yilsawen-nsen.
Tezgiḍ ɣef tugniwin n yinaẓuren.
Yuzzel fell-am yimru n yimedyazen.
Tezgiḍ ɣef yimi n yicennayen.
Teddiḍ-d ula deg yedlisen n yimusnawen.
Qrib ad ddekren ṭṭelba fell-am.
Zgan ceɣben fell-am zun ala kemm i yellan!
Anda telliḍ llan iɣeblan.
Qim kan d yiman-im ur d-ttban ara.
Ɣas telliḍ gar-aneɣ.
Err iman-im ur kem-nettwali ara.
Zun ulac-ikem yid-neɣ. 
susem, qqim deg uxxam  
Nekk isem-iw tameṭṭut.                                       
A zzin n tullas. 
Tin yufraren ɣef tizya-s. 
D kemm i d affud, d kemm i d asirem. 
Tewwiḍ-iyi-d lehna talwit. 
A tasedda n leḥwari. 
Tifeḍ akk tilawin, s tfentaẓit terriḍ-d tili. 
D kemm i d tigejdit n uxxam-iw. 
A tafat i yeldin allen-iw. 
Fell-am ttekleɣ, ɣer ɣur-m ad sendeɣ. 
A taḥawact n wul-iw, a tayri n dunnit-iw. 
Ad kem-ḥuddeɣ ɣef tyitwin n zzman. 
Ad qerɛeɣ fell-am, ɣef yiɣilifen n wussan. 
D kemm i d aḍar, d kemm i d afus. 
Yes-m dunnit ur tfut. 
A yemma-s n warraw-iw, a mumu n wallen-iw.
Teslemdeḍ-iyi tudert, tefkiḍ-iyi afud. 
Yid-m dreɣ, yes-m ferḥeɣ. 
A taɛeṣṣabt n lmerjan, fell-am ad xedmen waklan. 
Ttasment fell-am tlawin akked tizya-m. 
Irgazen seḥsaben fell-am awal. 
Deg tejmaɛt mi d-tɛeddaḍ, tiṭ ur ad kem-tzeggel. 
Awal-im d lwiz, ṣṣut-im d abeḥri n tefsut. 
Tamuɣli-m d asafu. 
Tayrim d  ilel yelha i uɛumu. 
Ḥemmleɣ-kem mačči d lekdeb. 
Ɣur-m ad tḥesbeḍ lehdur-iw d aɣurru.
Tikta-w, tezgiḍ deg-sen. 
Anda muqleɣ telliḍ. 
Anda ṭalleɣ tezgiḍ. 
Udem-im yezga gar wallen-iw. 
Ṣṣut-im ḥnin, yezzuzun-iyi. 
Ayen i d-tenniḍ akk meqbul. 
Nniɣ-d ih neɣ xaṭ, ul-iw ur yettagi.
Creḍ i am-yehwan a tasekkurt. 
Lebɣi-w yedda d lebɣi-m. 
Axxam-a deg sin ad t-nsali. 
Di sin ad t-nebnu, s zzux d tnefxa. 
Ɣef tayri-nneɣ ad cnun yefrax. 
Tarwa-nneɣ ad lemden ɣur-neɣ, ayen yebnan ɣef ṣṣaḥ. 
Ɣur-m ad tettuḍ ɣef wayen nemɛahad. 
Axxam. 
Axxam i t-ibennun d tayri d lebɣi. 
Mi nesdukel iɣallen-nneɣ d wulawen-nneɣ, ad yibnin uxxam. 
Nettbekkir-d tasebḥit, akken ad neqḍeɛ lecɣal. 
Kemm yid-i, nekk yid-m, ad nessebɣes iman-nneɣ. 
Tarwa-nneɣ ad tebɛen abrid-nneɣ. 
Yelli rebbi-tt am kemm, mmi ad t-rebbiɣ am nekk. 
Ǧǧan-aɣ-d yimawlan-nneɣ agerruj. 
Ur d as-nberru ara i ugerruj-a, d win n nnif d tirrugza. 
Lemmer ad ilin yimawlan-iw, ad ẓren tasedda i uɣeɣ. 
Mi d-tefrari tafat, nettat ad tt-yaɣ lḥal deg tebḥirt. 
Lecɣan n tenwalt kkfan, ad tezger ɣer wiyyaḍ. 
Tarwa-w zeddigit lsan, ččan rwan, i leqraya sekfan. 
D ta i d yemmat-nsen, tin akken i ɣef ur ndimeɣ. 
Yelli ɣer medden akk tekyes, nniɣ-asen ta d yemma-s ma ur tt-tessinem. 
Mmi ɣer yirgazen ifaz, nniɣ-asen d ayen i as-yemla zik baba-s. 
Kra n win i aɣ-d-iẓran yewhem. 
I wihida amek tura sser-nsen. 
Ur sɛiɣ la sser la aḥeckul, ṭfeɣ kan di tjaddit seg wul. 
Yemla-yi baba, tenna-yi yemma, d wa i d lsas nekk akked tsedda. 
Axxam-iw yes-s zeddig, ul-iw ɣur-s yennecraḥ. 
Lǧiran-iw akk usmen, ladɣa leḥbab d yimawlan. 
Tameṭṭut iḥerzen axxam-is, fiḥel lḥerz fiḥel aɛessas. 
Tiḥerci deg wallaɣ i tella, tettwaseqdec s wul d ṣfa. 
Nekk d argaz n wass-a, i teqbaylit ad tt-bnuɣ i uzekka.
Tarwa-w yella d acu ara d-afen i lebda. 
I tudert-nsen sɛan aɛwin. 
Lemmer medden akk akka. 
Argaz tameṭṭut i lebda. 
Ad dukken i din i cɣel am wa. 
Ad sermimzen adrar i taqbaylit s tirugza. 
Mačči d adrim i ixuṣṣen, d ulawen i yemmuten. 
Jlant tektiwin rewlent, uɣalent d tirga iɣaben. 
Nekk axxam-iw ad t-bnuɣ, yelli-s n medden ad tt-sɛuɣ, ɣer teqbaylit ad wɛuɣ. 
Deg sin abrid ur ɣezzif. 
Iswi sdat-neɣ ad t-naweḍ. 
Ugur yellan ad t-nezger. 
I lebɣi-nneɣ ad nessnerni affud. 
D taḥeǧǧaǧt n tmes ur nettnus. 
Lemmer ad yiɣzif leɛmer. 
Ɣer yiswi ad naweḍ. 
Nekk d kemm abrid-nneɣ yiwen. 
Di taddart medden akk ad slen. 
A-ten-n sin iḥeblen. 
Ɣef teqbaylit kan i ttmeslayen. 
Fell-as awal suguten. 
Amek, ur tetten ur tessen? 
Init-aɣ-d kan ma ddren? 
Neɣ s teqbaylit i snuffusen? 
Ahat deg rray i tent-uɣen. 
Ula d arraw-nsen, aṭṭan n teqbaylit inṭeḍ-iten. 
Ur ncuk ara d lwert n yimawlan, lmezwura-nsen mačči akka i llan. 
Aṭan n teqbaylit yuɣ iẓuran-nsen. 
Snen-kan asekles d usentem. 
Amiḍan i ldin, ad ɛiwden wayeḍ. 
Kra yekka wass d asčenčen, n yinzan. 
Ad seqsayen ɣef tefyirin. 
Ad sseɣtayen tucḍiwin. 
Wa mačči d aṭan n teqbaylit? 
Wa mačči d aṭan n teqbaylit, ahaw kan, wa d asafar issejjayen. 
Awal yettawi-d wayeḍ. 
S wawal i d-nenjer abrid i tlelli. 
Telha tira i usnerni. 
Llan wid ifehmen, ttaɣen idlisen n teqbaylit, i lemɛawna kan. 
Sebɣasen imyura, d temyura iqbayliyen. 
Ulamma ur ten-qqaren ara. 
Ahat ad ten-heyyin i warraw-nsen, i tagara. 
Kker a Ccix ad yeqqim umrabeḍ. 
Win yewten amrabeḍ iḥiwel-as.
Nekk qqareɣ ih, netta yeqqar ala.
Win i kem-icekkren a tislit? Yemma teḥder xalti. 
Ečč-d mi llan lwaldin. 
Aɣyul n baba d jeddi, rniɣ rrekba ɣer deffir. 
Ḥdac qleb saku.
Ay ass mi terɛed ur tewwit, ɛamayen ur d-teɣli tiqit. 
Terẓeg ma tezwar s imi, tamment i wumi.
Lli imi-m, ufgent tuɣmas. 
Mɛanda n tnuḍin ɣer tceggaḍin. 
Hus ay aɛudiw, kulci d tanaṣlit, tissit n ccrab d tanamit. 
Ẓẓel afus-ik, tettebɛeḍ-t. 
Abrid duga duga. 
Lwaldin am lexrif, ass-a llan, azekka ulac. 
Čenčen zebgi, ixreb leɛqel-iw. 
Imawlan, nettseddiq fell-asen. 
Cnunnu yufa-d tamdakelt. 
Yiwen wass i tgeḥḥel tyaẓiḍt, yeddem-itt lbaz. 
Ḍefreɣ acrured n tsekkurt, teɛreq-iyi tikli n tyaẓiḍt. 
A yul yebḍan ɣef sin, yebɣa ḥsen, yebɣa lḥusin. 
Teffeɣ nuna deg wackanen. 
Ad geḥleɣ, ad ẓewleɣ ad zwireɣ sdat Sidi.





