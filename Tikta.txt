Akka tura ad fer·∏•en ye…õdawen.
Ad zhun wid ur nes…õi tissas.
Akal i d-yefkan irgazen.
Deg tmurt i tetten arraw-is.
wallah ar ·∏•ezne…£, zun deg twacult-iw i yella. 
A Rebbi sebber arraw-is d uxxam-is i kamel Ddin Fexxar. 
∆îef yiwen ilem·∫ìi, yettwessi-t baba-as. Yenna-as: A mmi ad k-wessi…£ …£ef tlata tlufa deg ddunit.
∆îur-k ad tent-xedme·∏ç!! Cfu a mmi d acu i d ak-yenna baba-k.
Dunnit tu…õer, abrid-is i·∏çul d tasraft.
A mmi ad k-wessi…£ tamezwarut ur hedder sser-ik i le…õyal-ik.
Ayen yellan e«ß«ß-it deg ul-ik.
Tis snat, ur ttrebbi mmi-s n medden, ass-a, azekka ad d-yezzi fell-ak.
Tis tlata a mmi! Ur tte·∫ì·∫ìu ·π≠ejra ma ur teƒçƒçi·∏ç nfe…õ, lbaraka ur t-tes…õi.
Yen·π≠eq mmi-s yenna-as: "Eh a baba''. Timsal-a i d-bedre·∏ç ur tent-gzi…£ ara merra. Ma ur ne·∏•ki lba·∏çna i le…õyal-nne…£ i menhu ara ne·∏•ku ihi?
Mmi-s n medden d mmi-s n medden alemma yeƒçƒça deg ufus-ik.
Arnu aseklu ulac win ur nessenfe…õ deg-s.
D acu, yirbe·∏• a baba".    
∆êeddan wussan zrin wu·∏çan am…£ar yewwe·∏ç s anda ara nawe·∏ç.
Yegra-d mmi-s ad yemdegger d wussan-is.
Argaz …£ur-s tame·π≠·π≠ut.
Yettidir am netta am wiyi.
Yiwen was iru·∏• …£er ssuq.
Sdat-s yufa-d aqcic iman-is.
Iseqsa ay…£er aqcic-a we·∏•d-s, nnan-as d agujil ur yes…õi ·∏•edd.
D…£a yekker yewwi-t-id s axxam.
Sdat n tewwurt-is tem…£i-d ttejra n ukalitus.
ace·∏•al qqaren-as medden gzem-itt, netta yeqqar-asen, aneft-as terra-d tili.
D…£a akken-kan, yiwen n wass.
yeb…£a ad d-ijerreb tame·π≠·π≠ut-is, i…õedda yenna-as. 
A yelli-s n medden ad am-ini…£ taluft ye·∏çran yid-i!  D lxir, d acu ye·∏çran yid-k?
Nni…£-am s sseb·∏•an llah ixelqen, urwe…£ tamellalt !!
Amek akka turwe·∏ç tamellalt?
Nni…£-am akka, ma…õna …£ur-m wi isellen. ·∏§ader ad as-tini·∏ç i ·∏•edd!
Tamexluqt Rebbi ur te·π≠·π≠if deg yiman-is. Terza ar tmawlatin-is, a sut le…õra·∏ç argaz i yu…£e…£.
Ayen ·∏•ku…£, ayen sefru…£ drus.
Zrin wussan awal yezzi-d i taddar, merra. Yezger akin i wasif.
Yeffel i ugemma·∏ç-in akin.
yuzzel wawal argaz yurwen tamellalt.
Ay at le…õra·∏ç amnet ma ad ttamnem.
Ma akka yewwe·∏ç lexbar Sel·π≠an.
N tmurt, ur ufin ad as-tt-id-·∏•kun d tam…õayt.
Ihi ma akka i tenni·∏ç a sidi Sel·π≠an.
Ma akken qqaren, ·∏•ekkun deg ugemma·∏ç-ihin akin.
yiwen n urgaz yuru tamellalt!
Amek! yuru tamellalt, amek akka wa? Lme…õna-s yes…õa lberhan ne…£ amek?
Tura ad tceyy…õem …£ur-s ad d-yas s l…õejlan.
D…£a yewwe·∏ç lexbar …£er urgaz amcum.
Sel·π≠an ib…£a ad ak-i·∫ìer.
Ixemmem, ixemmem, yefhem limer ad iru·∏• ad as-yettwikkes uqerru.
Yeqqim igumma ad iru·∏•.
Mi yesla Sel·π≠an, yenna-as ki …õad ihi akka. D nekk ara yru·∏•en …£ur-s.
Iru·∏• almi i d as-ibed …£ef tewwurt. 
ffe…£-d akka ad k-nwali! Yeffe…£-d.
Amek akka d acu lberhan-ik, sken-d akka d acu umi tzemre·∏ç?
Yenna-as ume…£bun d uqerruy-is deg lqa…õa.
Ur tufi·∏ç d acu yellan a sidi Sel·π≠an.
Ayen tesli·∏ç ur yelli ara deg-s! 
Ihi teskiddibe·∏ç!
S reffu yendeh yenna-asen, kkset-as aqerru.
Imi d-newwe·∏ç …£er da.
Yett·∏•ellil-it.
Mi kren ad as-kksen aqerru! 
Ata yen·π≠eq-d uqcic-nni irebba.
Yenna-asen, ala fi·∏•el ad as-teksem aqerru.
Ata …õelleq-it ar ·π≠ejra-ya sdat uxxam-is.
D…£a yendeh Sel·π≠an ad t-…õelqen.
Yen·π≠eq yenna-asen: Arju ad awen-d-ini…£ sin imeslayen.
Uqbel ay-ten…£em.
Iwessa-yi baba …£ef tlata tlufa:
Ur ·∏•ekku…£ lba·∏çna i le…õyal-iw.
Ur ttrebbi…£ mmi-s n medden.
Ur tte·∫ì·∫ìu…£ ·π≠ejra ur ƒçƒçi…£ nfe…õ.
Ass-a gra…£-d deg temrart.
Seg-mi ur u…£e…£ awal ubabat.
∆îef tmacahut yezrin.
∆îef ssuq, yella anda iqqaren d tagmert. 
Err ssuq sdat n tewwurt-ik lme…õna-as, a…£-d tagmert, yes-s ad yili ssuq yeqreb.
Ad awen-d-ini…£ sa·∏• sa·∏• kan:
Ad asen-ini…£ tanemmirt i le·∏•wal-nni n t·∏çebbaxt. 
Mi d-ddan yidi i te…£zi n wayyur n Rem·∏çan.
Akk d ufermaj-nni Chiddar. 
Zik, yella yiwen n um…£ar, i·∏•ulfa i lajel-is.
Ib…£a ad iwe·π£·π£i mmi-s.
Uqbel ara t-id-ye«ß«ß.
We·∏•d-s deffir-s.
Yen·π≠eq um…£ar …£er mmi-s yenna-as:
A mmi ad k-we·π£·π£i…£ …£ef tlata.
Ma mmute…£ ini-as yenna-yi baba.
Tamezwarut: Ur kkat tame·π≠·π≠ut alemma teqne·∏ç-tt.
Ass mi ara tt-teqne·∏ç, ass-nn kan i tzemre·∏ç ad tt-tewte·∏ç.
Tis snat: ur tett tagella ala s tamment.
Mi tt-teƒçƒçi·∏ç, ad tt-i·∫ìid a mmi.
Tis tlata: Err ssuq-ik sdat n tewwurt-ik.
Ab…õa·∏ç a mmi ad d-yerzu …£er …£ur-k.
Yen·π≠eq mmi-s …£er baba-s.
Yenna-as ur gzi…£ ara a baba kra da.
Amek akka? Yenna-as ru·∏• kan a mmi.
Ad ttu…£ale·∏ç ad ttfehme·∏ç.
Yemmut um…£ar-nni yewwe·∏ç amkan-is.
Yegra-d mmi-s-nni wa·∏•ed-s. 
Netta yes…õa tame·π≠·π≠ut, …£as akka kan i myezwa«ßen.
D acu yecfa i baba-s mi is-yenna.
Ur kkat tame·π≠·π≠ut-ik alemma teqne·∏ç-tt.
D…£a anda ur myezgen ara ameslay.
Ad yekker ad tt-yeqqen.
Ad tt-yewwet.
Yecfa mi i d as-yenna ur tett ala s tamment.
D…£a tigelliwin-is akk s tamment. 
Taneggarut akken ur yettru·∏•u ara …£er ssuq.
D…£a yesker ssuq sdat uxxam-is.
Ungif ur d-gri ara deg tudert-is.
Tame·π≠·π≠ut-nni te…õya deg tudert yid-s.
D te…£rit s tuqna.
Tekker tru·∏• te«ß«ßa-t.
Arnu seg mi itett s tamment.
Yeq·∏çe…õ rrezq-is yu…£al d a·∫ìawali. 
Taneggarut, iseqqef-as s ssuq.
Kra tekka ddurt d imzenza.
Ad tmeddi·∏•en sdat n uxxam-is.
It…£ebben.
Yekri, yegra-d ala nnefs yettali ye·π≠·π≠ar. Yengef seg tudert yulin d asawen.
Ata ya i…õedda-d, yiwen n um…£ar sdat-s. 
Imuqel-it-id i…õqel-it d argaz yettwa…£en.
∆îer daxel, ilu…õa-t.
D acu i k-yu…£en a mmi?
D acu n lme·∏•na id ye…£lin fell-ak ur tewwi·∏çe·∏ç sani? 
Yen·π≠eq urgaz ame…£bun.
lli…£ d argaz l·∏•i…£ akken le·∏•·∏•un medden.
Ma d ass-a tezzi-d felli takka.
Seg-mi i yu…£e…£ ·πõ·πõay i baba.
Yules-as d acu i as-d-ye«ß«ßa baba-s. 
Yekker um…£ar amcum, iger-d nnehta. 
Yen·π≠eq ar uqcic ame…£bun yenna-as.
A mmi baba-k ur k-i·∏çur ara.
D nfe…õ-ik i yeb…£a.
Yefka-yak tlata n lew·π£ayat.
∆êzizen deg tudert.
Yenna-ak ur kkat tame·π≠·π≠ut.
lme…õna-s ur tt-kkat alemma tes…õa dderya.
Tame·π≠·π≠ut yes…õan dderya turez s tasa.
A mmi iwe·π£·π£a-k ur tettette·∏ç alemma tellu·∫ìe·∏ç.
Imi tellu·∫ìe·∏ç ayen teƒçƒçi·∏ç ·∫ìid am tamment.
lme…õna-s ·∫ì·∫ìu rezq-ik sdat tewwurt-ik.
Ad t-id-kkse·∏ç s ufus-ik.
Seg tem…õayin n zik-nni.
Ur kki…£ ara deg umussu-nsen!
D tame·π≠·π≠ut. 
Ur kki…£ ara deg umussu-nsen, ur ttekki…£! Ur lli…£ gar-asen!
Ur ttili…£.
Ur l·∏•i…£ ara yid-sen ur le·∏•·∏•u…£.
Imi nekk d tame·π≠·π≠ut.
Nekk d tame·π≠·π≠ut ur ilaq ara ad ddu…£ yid-sen!
Akka iy-d-nnan.
Nekk d tame·π≠·π≠ut, nnan-iyi-d qqim deg uxxam.
Nnan-iyi-d kemm ur teffe…£ ara.
kemm d tame·π≠·π≠ut amkan-im deg tkuzint.
Nnan-iyi-d amkan-im maƒçƒçi gar-ane…£.
Amkan-im iman-im.
We·∏•dem gar reb…õa le·∏•yu·∏ç.
Amkan-im maƒçƒçi yid-ne…£.
Nnan-iyi-d susem.
Kemm d tame·π≠·π≠ut.
Ur ilaq ara ad temmeslaye·∏ç.
Ta…£ect-im d tazefrant.
Rqiqet ne…£ hrawet.
Me·∏•rumet ad tettwissel.
Susem, nnan-iyi-d qqim deg uxxam.
·∏§ader ad tef…£e·∏ç!
Berra maƒçƒçi in-m.
∆îur-m ad kem-i·∫ìer yi·π≠ij.
Ne…£ ad yewwet ube·∏•ri fell-am.
Ne…£ ma ad yurar s tinga·∏ç n ucekku·∏•-im.
Ffer-it, …£um-it.
∆îur-m ad d-iban.
Ne…£ ad yebzeg s tmiqwa n lehwa rqiqen.
Ne…£ ad teqqel deg-s tafat n yi·π≠ij.
N wass-a ·∏•lawen.
∆îur-m ad t-yexreb ube·∏•ri.
Ne…£ ad t-teqqne·∏ç s tme·∏•remt ad am-d-te…£li.
kemm d tame·π≠·π≠ut, kemmini tettwa…õezle·∏ç.
Qqim deg uxxam, d tamellalt n le…õcur.
Ulay…£er ad d-thedre·∏ç.
Semman-iyi s yar isem.
Ne…£ tin ixussen deg tmusni.
Txusse·∏ç deg ddin.
Wamma tasertit, nnan-iyi-d susem.
Err akka.
Nnan-iyi-d …£ur-m ad tecnu·∏ç.
Gedlen-iyi ccna.
Nnan-iyi-d ta…£ect-im, tettu…£al-d deg me·∫ì·∫ìu…£en-nne…£.
Nnan-d da…£en d awez…£i ad tce·∏ç·∏•e·∏ç.
C·∏çe·∏• n tid ur neswi ara.
Lad…£a ma gar-ane…£ …£ur-m ur le·∏•·∏•u ara. 
Ru·∏• rrif rrif, tili-m ur d-ttban ara.
Mmet, m·∏çel iman-im.
Nne…£ awal-im, kben ta…£ect-im.
Sers i wallen-im.
Amkan-im ur d-igri gar-ane…£.
Susem ur d-ttader izerfan-im.
Ur tes…õi·∏ç iwacuten.
D acu ara txedme·∏ç yes-sen.
Ur m-d-icqi ara, qqim kan deg uxxam.
Ur tt…õeggi·∏ç ara.
Le…õya·∏ç-im iqerre·∏•-a…£ deg yiqerray-nne…£. 
∆îum, ·π£·π£ifa-m tesmundle·∏ç allen-nne…£.
Tafanda-m tettegray-d deg wanzaren-nne…£.
Ba…õed akin! Nnefs-im ihebbej deg wulawen-nne…£.
Ru·∏• akin tesxerbe·∏ç liman-nne…£.
Susem xdem c…£el nhati-m ur d asent-id-nessel ara.
L·∏•u …£ef yixef n tfednin-im.
Lheffa n yi·∏çarren-im ur tt-n·∏•emmel ara.
Fi·∏•el ma tenni·∏ç-d d acu i kem-ice…£ben.
Ur d a…£-yerzi ara.
Ad d-ccetki·∏ç!?
Susem kan ur d kem-yu…£ wara.
Tayri-m? E«ß«ß-itt …£ur-m.
Ayen nni·∏çen d cc…£el-nne…£.
Dayen ne…õya seg-m.
Anda nedda yedda yisem-im.
Dayen ne…õya seg-m.
Isem-im …£ef yixef n yilsawen-nsen.
Tezgi·∏ç …£ef tugniwin n yina·∫ìuren.
Yuzzel fell-am yimru n yimedyazen.
Tezgi·∏ç …£ef yimi n yicennayen.
Teddi·∏ç-d ula deg yedlisen n yimusnawen.
Qrib ad ddekren ·π≠·π≠elba fell-am.
Zgan ce…£ben fell-am zun ala kemm i yellan!
Anda telli·∏ç llan i…£eblan.
Qim kan d yiman-im ur d-ttban ara.
∆îas telli·∏ç gar-ane…£.
Err iman-im ur kem-nettwali ara.
Zun ulac-ikem yid-ne…£. 
susem, qqim deg uxxam  
Nekk isem-iw tame·π≠·π≠ut.                                       
A zzin n tullas. 
Tin yufraren …£ef tizya-s. 
D kemm i d affud, d kemm i d asirem. 
Tewwi·∏ç-iyi-d lehna talwit. 
A tasedda n le·∏•wari. 
Tife·∏ç akk tilawin, s tfenta·∫ìit terri·∏ç-d tili. 
D kemm i d tigejdit n uxxam-iw. 
A tafat i yeldin allen-iw. 
Fell-am ttekle…£, …£er …£ur-m ad sende…£. 
A ta·∏•awact n wul-iw, a tayri n dunnit-iw. 
Ad kem-·∏•udde…£ …£ef tyitwin n zzman. 
Ad qer…õe…£ fell-am, …£ef yi…£ilifen n wussan. 
D kemm i d a·∏çar, d kemm i d afus. 
Yes-m dunnit ur tfut. 
A yemma-s n warraw-iw, a mumu n wallen-iw.
Teslemde·∏ç-iyi tudert, tefki·∏ç-iyi afud. 
Yid-m dre…£, yes-m fer·∏•e…£. 
A ta…õe·π£·π£abt n lmerjan, fell-am ad xedmen waklan. 
Ttasment fell-am tlawin akked tizya-m. 
Irgazen se·∏•saben fell-am awal. 
Deg tejma…õt mi d-t…õedda·∏ç, ti·π≠ ur ad kem-tzeggel. 
Awal-im d lwiz, ·π£·π£ut-im d abe·∏•ri n tefsut. 
Tamu…£li-m d asafu. 
Tayrim d  ilel yelha i u…õumu. 
·∏§emmle…£-kem maƒçƒçi d lekdeb. 
∆îur-m ad t·∏•esbe·∏ç lehdur-iw d a…£urru.
Tikta-w, tezgi·∏ç deg-sen. 
Anda muqle…£ telli·∏ç. 
Anda ·π≠alle…£ tezgi·∏ç. 
Udem-im yezga gar wallen-iw. 
·π¢·π£ut-im ·∏•nin, yezzuzun-iyi. 
Ayen i d-tenni·∏ç akk meqbul. 
Nni…£-d ih ne…£ xa·π≠, ul-iw ur yettagi.
Cre·∏ç i am-yehwan a tasekkurt. 
Leb…£i-w yedda d leb…£i-m. 
Axxam-a deg sin ad t-nsali. 
Di sin ad t-nebnu, s zzux d tnefxa. 
∆îef tayri-nne…£ ad cnun yefrax. 
Tarwa-nne…£ ad lemden …£ur-ne…£, ayen yebnan …£ef ·π£·π£a·∏•. 
∆îur-m ad tettu·∏ç …£ef wayen nem…õahad. 
Axxam. 
Axxam i t-ibennun d tayri d leb…£i. 
Mi nesdukel i…£allen-nne…£ d wulawen-nne…£, ad yibnin uxxam. 
Nettbekkir-d taseb·∏•it, akken ad neq·∏çe…õ lec…£al. 
Kemm yid-i, nekk yid-m, ad nesseb…£es iman-nne…£. 
Tarwa-nne…£ ad teb…õen abrid-nne…£. 
Yelli rebbi-tt am kemm, mmi ad t-rebbi…£ am nekk. 
«¶«ßan-a…£-d yimawlan-nne…£ agerruj. 
Ur d as-nberru ara i ugerruj-a, d win n nnif d tirrugza. 
Lemmer ad ilin yimawlan-iw, ad ·∫ìren tasedda i u…£e…£. 
Mi d-tefrari tafat, nettat ad tt-ya…£ l·∏•al deg teb·∏•irt. 
Lec…£an n tenwalt kkfan, ad tezger …£er wiyya·∏ç. 
Tarwa-w zeddigit lsan, ƒçƒçan rwan, i leqraya sekfan. 
D ta i d yemmat-nsen, tin akken i …£ef ur ndime…£. 
Yelli …£er medden akk tekyes, nni…£-asen ta d yemma-s ma ur tt-tessinem. 
Mmi …£er yirgazen ifaz, nni…£-asen d ayen i as-yemla zik baba-s. 
Kra n win i a…£-d-i·∫ìran yewhem. 
I wihida amek tura sser-nsen. 
Ur s…õi…£ la sser la a·∏•eckul, ·π≠fe…£ kan di tjaddit seg wul. 
Yemla-yi baba, tenna-yi yemma, d wa i d lsas nekk akked tsedda. 
Axxam-iw yes-s zeddig, ul-iw …£ur-s yennecra·∏•. 
L«ßiran-iw akk usmen, lad…£a le·∏•bab d yimawlan. 
Tame·π≠·π≠ut i·∏•erzen axxam-is, fi·∏•el l·∏•erz fi·∏•el a…õessas. 
Ti·∏•erci deg walla…£ i tella, tettwaseqdec s wul d ·π£fa. 
Nekk d argaz n wass-a, i teqbaylit ad tt-bnu…£ i uzekka.
Tarwa-w yella d acu ara d-afen i lebda. 
I tudert-nsen s…õan a…õwin. 
Lemmer medden akk akka. 
Argaz tame·π≠·π≠ut i lebda. 
Ad dukken i din i c…£el am wa. 
Ad sermimzen adrar i taqbaylit s tirugza. 
Maƒçƒçi d adrim i ixu·π£·π£en, d ulawen i yemmuten. 
Jlant tektiwin rewlent, u…£alent d tirga i…£aben. 
Nekk axxam-iw ad t-bnu…£, yelli-s n medden ad tt-s…õu…£, …£er teqbaylit ad w…õu…£. 
Deg sin abrid ur …£ezzif. 
Iswi sdat-ne…£ ad t-nawe·∏ç. 
Ugur yellan ad t-nezger. 
I leb…£i-nne…£ ad nessnerni affud. 
D ta·∏•e«ß«ßa«ßt n tmes ur nettnus. 
Lemmer ad yi…£zif le…õmer. 
∆îer yiswi ad nawe·∏ç. 
Nekk d kemm abrid-nne…£ yiwen. 
Di taddart medden akk ad slen. 
A-ten-n sin i·∏•eblen. 
∆îef teqbaylit kan i ttmeslayen. 
Fell-as awal suguten. 
Amek, ur tetten ur tessen? 
Init-a…£-d kan ma ddren? 
Ne…£ s teqbaylit i snuffusen? 
Ahat deg rray i tent-u…£en. 
Ula d arraw-nsen, a·π≠·π≠an n teqbaylit in·π≠e·∏ç-iten. 
Ur ncuk ara d lwert n yimawlan, lmezwura-nsen maƒçƒçi akka i llan. 
A·π≠an n teqbaylit yu…£ i·∫ìuran-nsen. 
Snen-kan asekles d usentem. 
Ami·∏çan i ldin, ad …õiwden waye·∏ç. 
Kra yekka wass d asƒçenƒçen, n yinzan. 
Ad seqsayen …£ef tefyirin. 
Ad sse…£tayen tuc·∏çiwin. 
Wa maƒçƒçi d a·π≠an n teqbaylit? 
Wa maƒçƒçi d a·π≠an n teqbaylit, ahaw kan, wa d asafar issejjayen. 
Awal yettawi-d waye·∏ç. 
S wawal i d-nenjer abrid i tlelli. 
Telha tira i usnerni. 
Llan wid ifehmen, tta…£en idlisen n teqbaylit, i lem…õawna kan. 
Seb…£asen imyura, d temyura iqbayliyen. 
Ulamma ur ten-qqaren ara. 
Ahat ad ten-heyyin i warraw-nsen, i tagara. 
Kker a Ccix ad yeqqim umrabe·∏ç. 
Win yewten amrabe·∏ç i·∏•iwel-as.
Nekk qqare…£ ih, netta yeqqar ala.
Win i kem-icekkren a tislit? Yemma te·∏•der xalti. 
Eƒçƒç-d mi llan lwaldin. 
A…£yul n baba d jeddi, rni…£ rrekba …£er deffir. 
·∏§dac qleb saku.
Ay ass mi ter…õed ur tewwit, …õamayen ur d-te…£li tiqit. 
Ter·∫ìeg ma tezwar s imi, tamment i wumi. üòë üòë 
Lli imi-m, ufgent tu…£mas. 
M…õanda n tnu·∏çin …£er tcegga·∏çin. 
Hus ay a…õudiw, kulci d tana·π£lit, tissit n ccrab d tanamit. 
·∫í·∫ìel afus-ik, tetteb…õe·∏ç-t. 
Abrid duga duga. 
Lwaldin am lexrif, ass-a llan, azekka ulac. 
ƒåenƒçen zebgi, ixreb le…õqel-iw. 
Imawlan, nettseddiq fell-asen. 
Cnunnu yufa-d tamdakelt. 
Yiwen wass i tge·∏•·∏•el tya·∫ìi·∏çt, yeddem-itt lbaz. 
·∏åefre…£ acrured n tsekkurt, te…õreq-iyi tikli n tya·∫ìi·∏çt. 
A yul yeb·∏çan …£ef sin, yeb…£a ·∏•sen, yeb…£a l·∏•usin. 
Teffe…£ nuna deg wackanen. 
Ad ge·∏•le…£, ad ·∫ìewle…£ ad zwire…£ sdat Sidi.





